# Kodzisɛm

## Enyienym

## Tsir 1: Asoaso Na Akorɔkɔ Sika Kora

1. Kodzi wɔnngye nndzi oo! Wɔgye sie.

2. Nyɛ Asoaso na ɔnye Akorɔkɔ tsenaa ekuroba bi mu. Da bi, Asoaso dze adwen bi baa dɛ, Akorɔkɔ mma wɔnkora hɔn sika mbɔ mu, na sɛ no mu yɛ dur a wɔdze ayɛ edwuma. Ɔno ntsi, Aborɔkɔ peen do maa wɔyɛɛ dɛm.

3. Da kor ewimbir bi, Aborɔkɔ kɔr Asoaso hɔ dɛ noho akyer no ntsi ɔmma no hɔn sika no bi ma ɔmfa ntwitwa noho. Ber a Aborɔkɔ kaa dɛm no, mbuae a Asoaso dze maa no nye dɛ, ewifo ebowia hɔn sika no nyinaa. Asɛm yi haaw Aborɔkɔ papaapa, nanso ɔannka hwee.

4. Onyaa mber kakra no, Akorɔkɔ sanee so kɔr Asoaso ne nkyn da kor ewimbir bi kɛsee no dɛ, ɔako esutsen bi a ɔda hon kurotsia no mu ekohu dɛ sikakokoo epue esuegya hɛ. Ɔse dɛ mbrɛ adze no tse no, ɔnonkotsee nnkotum edzi ho dwuma, ntsi ɔmma wɔnkɔ nkepe ekyir kwan.

5. Nana suo wo fen mu

    > *Dedende Kwaw*<br/>
    > *Dedende Kwaw*<br/>
    > *Egya obafo no nkwan ye me dew,*<br/>
    > *Naaso n'atar ye mo wow! (Nsisido)* <br/>

    Nana toa wo fen do. Meda wo ase.

6. Nna ma merekyerɛ yi, Asoaso agye ato mu ma woedu hɔ dadaada. Asɛm na n'awerɛfir, ɔbaa dɛm no, Asoaso kaa kyerɛɛ Aborɔkɔ dɛ ɔno dze onnyim esuguar ntsi wɔnkefa hɛmba bi mfa nkwan. Aborɔkɔ kaa kyerɛɛ no dɛ, sɛ n'enyi agye dɛ ɔbɔkɔ nkotsee dze a, ɔdze no besi n'ekyir etwa nsu no. Asoaso peen do.

7. Mo nuanom a hom ritsie me, adze kyee anapatutuutu na anyɛnkofo beenu yi yɛɛ kor kɔr nsu no ano. Aborɔkɔ dze Asoaso sii n'ekyir tɔɔ nsu no enyi. Wodur nsu no ne finimfin beebi no, Aborɔkɔ kaa kyerɛɛ Asoaso dɛ; "Osiandɛ kwasea a ibuu me wɔ hɛn sika a edze siei no ho ntsi, mibegyaa wo ato nsu no mu". Hɔ ara na Asoaso kaa dɛ sika no wo fie ntsi oserɛ Aborɔkɔ dɛ mma onnku no na ɔnsan mfa no mbra koko do, na ɔdze ne sika bɛma no. Ɔno ntsi Aborɔkɔ dze Asoaso baa fie bɛgyee ne sika nyinara.

8. M'anansesɛm a memaa yi sɛ ɔyɛ dɛw o, sɛ ɔnnyɛ dɛw o, ma bi nkɔ na bi mbra, medze soa Abam.
