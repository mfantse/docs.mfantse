# Galatiafo

## Tsir 1

1. Paul, ɔsomafo a ommfi nyimpa, eso ɔnnam nyimpa do na mbom ɔnam Jesus Kraest nye Nyankopɔn Egya a onyaan Kraest fii ewufo mu no do no,
GAL.1.2, nye enuanom nyina a wɔwɔ me nkyɛn, dze kɛma asɔrasɔr a wɔwɔ Galatia nyina:
3. Adom nye asomdwee a ofi Nyankopɔn Egya, nye hɛn Ewuradze Jesus Kraest nka hom.
4. Ɔno a hɛn bɔn ntsi ɔdze noho mae, ama oeeyi hɛn efi sesei bɔn wiadze yi mu, dɛ mbrɛ hɛn Egya Nyankopɔn ne pɛ tse,
GAL.1.5, ɔno na enyimnyam nka no mbersantsen mfesantsen. Amen.
6. Ɔyɛ me ahobow dɛ hom redan homho ntsɛm dɛm efi nyia ɔfrɛɛ hom wɔ Kraest Jesus adom mu no ho akɔ asɛmpa fofor bi mu a
7. ɔnnyɛ asɛmpa fofor biara so, mbom binom wɔ hɔ a wɔretseetsee hom, na wɔrepɛ akyea Kraest asɛmpa no.
8. Na sɛ mpo hɛn anaa abɔfo bi fi sor bɛka hom asɛmpa fofor bi ka dza yɛaka akyerɛ hom no ho a, wɔmma mbusu nka no.
9. Dɛ mbrɛ yeedzi kan aka no, dɛmara na misi do bio, sɛ obi bɛka hom asɛmpa fofor bi ka dza hom agye no ho a, mbusu nka no.
10. Na afei nyimpa na morohwehwɛ enyimpa efi no hɔ anaa Nyankopɔn a? Anaa morohwehwɛ dɛ mosɔ nyimpa enyi? Sɛ meda ho mosɔ nyimpa enyi a, nkyɛ mennyɛ Kraest akowaa.
11. Enuanom, mepɛ dɛ hom hu dɛ asɛmpa no a meka no nnyɛ nyimpa dze.
12. Na manngye no nyimpa hɔ, eso wɔannkyerɛkyerɛ me, na mbom ɔnam Jesus Kraest ne nyikyerɛ do na minyae.
13. Hom atse nkan no m'abrabɔ wɔ Jewfo som no mu, mbrɛ misii tseetsee Nyankopɔn asɔr no mbordo, na mobɔɔ mbɔdzen dɛ mebɛsɛɛ no no., #Ndwu 8.3; 22.4
14. Na mokɔr kan wɔ Jewfo som mu kyɛɛn m'etsipɛmfo dodowara, wɔ mankasa me man mu, na mobɔɔ m'egyanom atsetsesɛm ho mbɔdzen pii ma mpo ɔtraa do.
15. Naaso ber a ɔsɔɔ Nyankopɔn a ɔsaan mu yii me sii nkyɛn ansaana wɔrowo me no n'enyi, na ɔnam n'adom do frɛɛ me no
16. dɛ obeyi ne ba akyerɛ wɔ mo mu, ama maakɛka no ho asɛmpa akyerɛ amanamamfo no, ntsɛmara menye honam nye bɔgya enntu egyina:
17. eso mannkɔ Jerusalɛm wɔ hɔn a wodzii me kan yɛɛ asomafo no nkyɛn, na mokɔr Arabia na mebaa Damaskɔs bio.
18. Na mfe ebiasa ekyir no, mokɔr Jerusalɛm kohun Peter n'enyim, na midzii ne nkyɛn dadu ndaenum.
19. Na asomafo nkaa no dze, mennhu hɔn mu biara dɛ Ewuradze no nua James.
20. Dza merekyerɛw hom yi, Nyankopɔn enyim, minndzi ator.
21. N'ekyir na mebaa Siria nye Silisia afamu.
22. Nna Kraest n'asɔrasɔr a wɔwɔ Judea no nnhun m'enyim da:
23. na tse ara nna wɔatse dɛ, Nyia nkan no ɔtseetsee hɛn no, afei dze ɔreka gyedzi a ɔpeer dɛ ɔbɛsɛɛ no no ho asɛm papa.
24. Na emi ntsi, wɔhyɛɛ Nyankopɔn enyimnyam.

## Tsir 2

1. Na mfe duanan ekyir no, mokɔr Jerusalɛm bio, emi nye Barnabas, na mefaa Titus so kaa hɛn ho.
2. Na menam nyikyerɛ a minyae do mokɔree: medze asɛmpa no a mekaa no amanaman mu no too hɔn enyim, (nye hɔn a wɔwɔ dzin wɔ hɔn mu no nsumaa mu), amma m'edwuma a mayɛ na dza mugu do reyɛ no aannyɛ kwa.
3. Na Titus a ɔka mo ho a ɔyɛ Griiknyi no mpo, wɔannhyɛ no dɛ ontwa twatsia.
4. Na enuanom atorfo a wɔaba hɛn mu no, hɔn a wowiawiaa hɔnho baa mu dɛ wɔrebɛsɛɛ hɛn adehyedzi a yɛwɔ no Kraest mu, na wɔdze hɛn aaba nkowaasom mu no:
5. hɔn dze, yɛammbrɛ hɛnho adze amma hɔn kwan dɔnhwer kor mpo, ama asɛmpa no no nokwar no aatsena hɔ wɔ hom afamu.
6. Na hɔn a wobu hɔn dɛ wɔyɛ etsitsir no (sɛ wɔtse dɛn ara mpo a, ɔmmfa mo ho hwee, osiandɛ Nyankopɔn nnhwɛ nyimpa enyim) dɛm nkorɔfo a wɔse wɔwɔ dzin yi ammfa biribiara ammboa me:
7. na mbom wohun dɛ wɔdze monomonomfo mu asɛmpaka ahyɛ me nsa, dɛ mbrɛ wɔdze twatsiafo mu dze ama Peter;
8. (na nyia ɔnam Peter do yɛɛ edwuma maa twatsiafo mu asomafosom no, ɔnam mo so do yɛɛ edwuma maa amanamamfo no);
9. na wohun adom a wɔdze adom me no, James, Sefaas, nye John a wobuu hɔn dɛ wɔyɛ fadum no, tseen anyɛnkoyɛ nsa nyimfa maa emi nye Barnabas, dɛ hɛn yɛnkɔ amanamamfo hɔ, na hɔn so wɔnkɔ hɔn woetwa hɔn twatsia no hɔ,
GAL.2.10, mbom dza wɔdze too hɛn adwen do ara nye dɛ daa yɛnkaa abɔbɔfo; na ɔno so ara mpo nye adze a nna osi m'enyi do pɛpɛɛpɛ dɛ mebɛyɛ.
11. Mbom aber a Sefaas baa Antiok no, mekasaa n'enyim osiandɛ ɔdaa edzi pefee dɛ ɔafom.
12. Na ansaana binom a wofi James hɔ rebɛba no, nna ɔnye amanamamfo no dzidzii, na wɔbae no, ɔtwee noho tseew noho fii hɔn nkyɛn, amma hɔn a wofi twatsiafo mu no eenya biribi enntsia no.
13. Na Jewfo nkaa no so nye no yɛɛ dɛm ndabraba no, na hɔn ndabraba no twee Barnabas so kɛkaa hɔn ho.
14. Na muhun dɛ wɔrennantsew tɔɔtsen dɛ mbrɛ asɛmpa no nokwar no tse no, mekaa kyerɛɛ Peter wɔ hɔn nyina enyim dɛ, Sɛ ɔwo a eyɛ Jewnyi ebɔ wo bra dɛ amanamannyi na ennyɛ dɛ Jewnyi a, ɔyɛ dɛn na ehyɛ amanamamfo dɛ wɔnyɛ dɛ Jewfo?
15. Hɛn dze, yefi hɛn awoo mu yɛ Jewfo, na yɛnnyɛ amanaman mu ndzebɔnyɛfo bi naaso,
GAL.2.16, nyim dɛ wonndua mbra ndwuma do na wobu nyimpa bem, na mbom ɔnam Jesus Kraest gyedzi mu no, hɛn mpo yɛgyee Jesus Kraest dzii, ma wɔnam Kraest mu gyedzi do eebu hɛn bem, na nnyɛ mbra ndwuma mu a, osiandɛ worunndua mbra ndwuma do mbu nyimpa biara bem.
17. Na yɛrohwehwɛ dɛ wobu hɛn bem wɔ Kraest mu yi, na wohu hɛn dɛ ndzebɔnyɛfo a, nna Kraest yɛ ndzeyɛɛbɔn somfo anaa? Atserkwa!
18. Na sɛ motow dza mudwuruwii no bio a, nna mekyerɛ moho dɛ mbratonyi.
19. Na emi dze, ɔnam mbra do muwui maa mbra, ama maatsena ase ama Nyankopɔn.
20. Wɔabɔ emi nye Kraest mbeamudua mu; naaso metse ase; na nnyɛ emi a, na Kraest na ɔtse mo mu: na ase a metse wɔ honam mu yi, metse no Nyankopɔn Ba a ɔdɔɔ me na ɔdze noho maa me no ne gyedzi mu.
21. Memma Nyankopɔn n'adom no nnyɛ kwa: na sɛ mbra no na obu hɛn bem dze a, nna Kraest no wu no ayɛ gyan.

## Tsir 3

1. O Galatiafo adwenmuharfo! Woana ara tumii daadaa hom dɛm? Hom ampaara a wɔdze Jesus Kraest a wɔbɔɔ no mbeamudua mu no esi hom enyim pɔkyee akyerɛ mo no nye yi?
2. Dza mepɛ dɛ metse fi hom anomu ara nye dɛ, Ana hom nam mbra ndwuma no do nyaa Sunsum no, anaa hom nam gyedzi asɛm a hom tsee no do?
3. Ana hom yɛ adwenhar dɛm a? Hom hyɛɛ ase wɔ Sunsum mu a, afei ɔyɛ dɛn na hom ruwie no honam mu yi?
4. Ntsi hom ehu amandze pii yi gyan? Aso ampa dɛ enya ayɛ gyan a?
5. Ana nyia ɔdze Sunsum no ma hom, na ɔyɛ tum ndwuma wɔ hom mu no, ɔnam mbra ndwuma do na ɔyɛ, anaa ɔnam gyedzi asɛmpa a hom tsee no do?
6. Na dɛ mbrɛ Abraham gyee Nyankopɔn dzii, na wobuu no tsenenee maa no no,
GAL.3.7, dɛmara so na hom nhu dɛ hɔn a wɔgye dzi no, hɔnara nye Abraham asefo.
8. Na kyerɛwsɛm no dzii kan hun dɛ Nyankopɔn nam gyedzi do bobu amanaman bem ntsi, kyerɛwsɛm dzii kan kaa asɛmpa no kyerɛɛ Abraham dɛ, Wo mu na wobehyira amanaman nyina.
9. Dɛm ntsi hɔn a wofi gyedzi mu no woehyira hɔn aka gyedzinyi Abraham ho.
10. Na dodow a wɔdze hɔnho to mbra ndwuma do no, wɔwɔ ndom ase, na wɔakyerɛw no dɛ, Ndom aka obiara a ɔnnkɔ do ntsena dza ɔwɔ mbra nwoma no nyina mu, na ɔnnyɛ no.
11. Na ɔyɛ pefee dɛ, mbra mu dze, obi nndzi bem wɔ Nyankopɔn enyim; osiandɛ, Ɔtseneneenyi nam gyedzi do bɛtsena ase.
12. Ɔwɔ mu dɛ mbra mmfi gyedzi mu, naaso, Nyia ɔyɛ dza mbra no hwehwɛ no nam mu benya nkwa.
13. Kraest poon hɛn fii mbra no no ndom mu, osiandɛ wɔdze no yɛɛ ndom maa hɛn: na wɔakyerɛw no dɛ, Ndom aka obiara a ɔsɛn dua do:
14. ama Abraham ne nhyira no nam Kraest Jesus do aaba amanamamfo no do, na ɔnam gyedzi do hɛn nsa aaka Sunsum a wɔdze bɔɔ anohoba no.
15. Enuanom, medze dza yehu no daa reyɛ mfatoho: Nyimpa ne samansew a wɔasɔw ano mpo, obi nntum nnsesa no, eso ɔmmfa bi nnka ho.
16. Afei, Abraham nye n'asenyi na wɔbɔɔ hɔn anohoba no. Anohoba no nnka dɛ, Nye w'asefo, dɛ gyama wɔyɛ pii; na mbom ɔka dɛ, Nye w'asenyi; iyi kyerɛ dɛ ɔbaako, na ɔno nye Kraest.
17. Na dza mese nye dɛ, Ahyɛmu a Nyankopɔn dzii kan hyɛɛ no dzen (siee Kraest mu) no, mbra no a n'ekyir mfe ahaanan eduasa ansaana ɔbae no, nntum nntu nngu, ma anohoba no nnyɛ gyan.
18. Na sɛ egyapadze no fi mbra mu a, nna ommfi anohoba mu bio: na Abraham dze, Nyankopɔn nam anohoba no do dze kyɛɛ no.
19. Nna dɛm a mbra no nye dza ɔwɔ hen? Mbrato ntsi na wɔdze kaa ho dze kesii dɛ asenyi no a wɔdze anohoba no bɔɔ no no bɛba; na wɔnam abɔfo do hyɛe wɔ ntamugyinafo nsamu.
20. Na ntamugyinafo nnyɛ ɔbaako, na Nyankopɔn dze ɔyɛ ɔbaako.
21. Nna mbra no tsia Nyankopɔn anohoba no anaa? Atserkwa, oho! Na sɛ wɔhyɛɛ mbra bi a obotum ama nkwa a, nkyɛ tsenenee nam mbra do.
22. Na kyerɛwsɛm no apata adze nyina ahyɛ bɔn ase, ama anohoba no a ɔnam Kraest mu gyedzi do no, wɔdze aama hɔn a wɔgye dzi.
23. Na ansaana gyedzi rebɛba no, wɔdze hɛn siee mbra no mu weɔn hɛn, maa gyedzi a wɔrebɛda no edzi akyerɛ no.
24. Dɛm ntsi, nna mbra no yɛ hɛn kyerɛfo ara dze hɛn ba Kraest nkyɛn, ama wɔnam gyedzi do eebu hɛn bem.
25. Na nkyii gyedzi enya aba yi, yɛnnda ho nnhyɛ ɔkyerɛfo no ase bio.
26. Na hom nyina nam gyedzi do yɛ Nyankopɔn mba wɔ Kraest Jesus mu.
27. Na hom mu dodow a woenuma hɔn akɔ Kraest mu no wɔahyɛ Kraest,
GAL.3.28, Jewnyi anaa Griiknyi nnyi beebi, akowaa anaa ɔdehye nnyi beebi, ɔbarimba anaa ɔbaa nnyi beebi: na hom nyina ayɛ kor wɔ Kraest Jesus mu.
29. Na sɛ hom yɛ Kraest dze a, na hom yɛ Abraham asefo, na hom nam anohoba no do yɛ adzedzifo.

## Tsir 4

1. Dza mekyerɛ nye dɛ, nyia odzi adze no (obi a woegya no egyapadze no) yɛ abofra yi, kaansa ɔno nye ndzɛmba no nyina wura mpo a, ɔnnsor ɔno nye akowaa;
2. na ɔhyɛ ahwɛdofo nye efihwɛfo ase, dze kesi dɛ mber a egya no ahyɛ no bɔso.
3. Dɛmara so na hɛn so yɛyɛ mbofra no, yɛyɛɛ nkowaa wɔ wiadze sunsum mu nsɛm nkyerɛkyerɛ no ase:
4. na aber no durii no, Nyankopɔn somaa ne Ba a ɔbaa woo no no, nyia wɔwoo no mbra ase no,
GAL.4.5, dɛ ɔmbɔpon hɔn a wɔwɔ mbra no ase no, ama wɔaafa hɛn ayɛ mba.
6. Na osiandɛ hom yɛ mba ntsi, Nyankopɔn asoma ne Ba no Sunsum aba hom akoma mu a ɔtsea mu dɛ, Abba, Egya.
7. Dɛm ntsi ennda ho nnyɛ akowaa na eyɛ ɔba, na sɛ eyɛ ɔba dze a, nna enam Nyankopɔn do yɛ odziadzenyi.
8. Naaso ber no, nna hom nnyim Nyankopɔn ntsi, hom kɔr nkowaasom mu ma hɔn a hɔn su mu wɔnnyɛ nyame no.
9. Na afei hom ebohu Nyankopɔn, anaa mpo dɛ Nyankopɔn ehu hom yi, ɔyɛ dɛn na hom dan bio kɔ sunsum mu nsɛm nkyerɛkyerɛ a ɔyɛ mberɛw na wodzi hia no ho? Ana hom pɛ dɛ hom kɔ nkowaasom mu ma hɔn bio?
10. Hom dzi nda, nye abosoom, nye mber, nye mfrenhyia.
11. Musuro wɔ hom ho dɛ bi a maberɛ moho ama hom kwa.
12. Enuanom, meserɛ hom, hom nyɛ dɛ emi, osiandɛ mo so metse dɛ hom. Hom annyɛ me bɔn bi:
13. na hom nyim dɛ honam mberɛw do na mekaa asɛmpa no kyerɛɛ hom nkan no:
14. na dza ɔyɛɛ hom nsɔhwɛ wɔ mo honam mu no, hom emmbu me enyimtsia, eso hom ennkyir me, na mbom hom gyee me dɛ Nyankopɔn bɔfoe, nyew, dɛ Kraest Jesus mpo.
15. Na afei hom enyigye no wɔ hen? Osiandɛ mara midzi hom dase dɛ sɛ nna wɔyɛ na ɔyɛ yie a, nkyɛ hom tutuu hom enyiwa mpo maa me.
16. Na afei ɔnam dɛ meka nokwar no kyerɛ hom ntsi, madan hom tamfo anaa?
17. Ɔbɛyɛ dɛ binom bɔ hom ho mbɔdzen hwehwɛ hom, naaso nnyɛ hom yieyɛ bi mu a, na pɛ na wɔrepɛ esiw hom kwan, ama hom aaper ahwehwɛ hɔn.
18. Na oye dɛ nkyɛ wɔbɔ hom yieyɛ ho mbɔdzen daa, na nnyɛ ber a menye hom wɔ hɔ nko.
19. Ao, me mba nkakraba a moroko hom awo bio ekesi dɛ wobowie Kraest suban yɛ wɔ hom mu,
GAL.4.20, nyew, mepɛ dɛ nkyɛ mowɔ hom nkyɛn sesei, ama maasakyer mbrɛ mudua yɛ m'adze, osiandɛ me tsirmu yɛ me konsee wɔ hom ho.
21. Hom a hom rohwehwɛ mbra no ase akɛhyɛ, hom nka nkyerɛ me, hom nntse dza mbra no ka anaa?
22. Na wɔakyerɛw no dɛ Abraham woo mbabanyin beenu, ɔbaako yɛ afonabaa ba na ɔbaako yɛ ɔdehye ba.
23. Na nyia ɔyɛ afonabaa ba no, wɔwoo no honam do, na ɔdehye ba no dze, wɔnam anohoba no do na wɔwoo no.
24. Na nsɛm no yɛ ntotoho ara: na mbaa beenu yi yɛ ahyɛmu ahorow ebien no, ɔbaako fi bepɔw Sinai do woo mba guu nkowaasom mu, ɔno nye Hagar.
25. Na iyi nye Hagar, bepɔw Sinai ne dzin a ɔwɔ Arabia no, na ɔno gyina hɔ ma ndɛ Jerusalɛm yi: na ɔno nye ne mba wɔ nkowaasom mu.
26. Na Jerusalɛm a ɔwɔ sor no dze, odzi noho do, ɔno nye hɛn nyina hɛn na.
27. Na wɔakyerɛw no dɛ, Ɔbɔnyin a ennwoo, dzi dɛw; Ɔwo a ennko awoo, bɔ ose na tseatsea mu: Osiandɛ nyia onnyi bi no ne mba adɔɔ so akyɛn nyia ɔwɔ kun nedze.
28. Na hɛn dze, enuanom, dɛ mbrɛ Isaak tse no, yɛyɛ anohoba no mba.
29. Na dɛ mbrɛ ber no, nyia wɔwoo no honam do no taan nyia wɔwoo no Sunsum do no enyi no, mbrɛ ɔtse seseiara so nye no.
30. Naaso kyerɛwsɛm no se dɛn? Pam afonabaa no nye ne ba no, na afonabaa ba no rennye ɔdehye ba no rinndzi adze.
31. Dɛm ntsi, enuanom, yɛnnyɛ afonabaa mba, na mbom yɛyɛ ɔdehye no mba.

## Tsir 5

1. Adehyedzi mu na Kraest ama yɛagye hɛnho; dɛm ntsi hom ngyina pintsinn, na mma hom mma kwan ma wɔnnyɛ hom nkowaa bio.
2. Hwɛ, emi Paul mese hom dɛ, sɛ hom ma homho kwan ma wotwa hom twatsia a, nna Kraest nnyɛ hom mfaso bi.
3. Na mitsi mu bio kyerɛ obiara a ɔgye twatsiatwa no dɛ, ɔyɛ kafonyi, otwar dɛ odzi mbra no nyina do.
4. Hom a hom pɛ dɛ wobu hom bem wɔ mbra no mu no, wɔatsew hom efi Kraest mu; hom efi adom no ho ahwe ase.
5. Na hɛn dze, yɛnam Sunsum mu dua gyedzi do tweɔn tsenenee enyidado no.
6. Na Kraest Jesus mu dze, nnyɛ twatsiatwa, anaa monomonomyɛ, na ɔyɛ biribi, na mbom gyedzi a ɔnam ɔdɔ do yɛ edwuma a.
7. Hom tutuu mbirika yie, na woana na oesiw hom kwan dɛ mma hom nntsie nokwar no.
8. Dɛm adwen nsakyeree yi dze, ommfi nyia ɔfrɛɛ hom no.
9. Mbɔrkaw kakra na ɔkaw mbɔr nyina.
10. Mowɔ awerɛhyɛmu wɔ hom ho wɔ Ewuradze mu dɛ hom ronndwen biribi fofor bi: na nyia ɔretan hom enyi no, woana nye no ara a, obenya n'atsɛmbu.
11. Na emi dze, enuanom, sɛ meda ho ka twatsiasɛm a, nkyɛ ɔyɛ dɛn na wɔda ho tseetsee me yi? Ɔno dze nna mbeamudua no ho fintsidua no aba ewiei.
12. Sɛ ɔka mo nko a, nkyɛ hɔn a wɔma hom adwen mu yɛ hom basabasa no edzi hɔnara hɔn ho ewu.
13. Na hom dze, enuanom, wɔafrɛ hom ama adehyedzi, na adehyedzi no mma hom kwan ma hom nnhyɛ honam apɛdze ma, na mbom hom ndua ɔdɔ do nsonsom homho.
14. Na mbra no nyina ahyɛ ma wɔ asɛm kor mu, ɔno nye yi; Dɔ wo nyɛnko dɛ wankasa woho.
15. Na sɛ hom keka, na hom memen homho nkorkor a, hom nhwɛ yie amma hom aannsɛɛ homho.
16. Na mese, Hom nnantsew Sunsum mu, na mma hom nnhyɛ honam akɔndɔ ma.
17. Na honam kɔn dɔ tsia Sunsum, na Sunsum tsia honam, na ndzɛmba ebien yi nnka, amma hom aannyɛ ndzɛmba a hom pɛ.
18. Na sɛ Sunsum no kyerɛ hom kwan a, nna hom nnyi mbra no ase.
19. Na honam su ndwuma no da edzi pefee, ɔno nye yinom: ndwamanyɛ, efifidze, ahoɔdɛw,
GAL.5.20, abosonsɔr, abayisɛm, ɔtan, mansotwe, ahoɔyaw, ebufuw, nyinkuntwe, mpaapaamu, ekuwbɔbɔn,
GAL.5.21, enyitan, asabow, asakasakagor, nye dza ɔtsetse dɛm a meka kyerɛ hom kotoo, dɛ mbrɛ maka akyerɛ hom dada no, dɛ hɔn a wɔyɛ dɛm ndzɛmba no rinnya Nyankopɔn ahendzi no.
22. Na Sunsum no aba nye ɔdɔ, dɛw, asomdwee, penkyɛr, ayamuyie, papayɛ, gyedzi,
GAL.5.23, ɔdwe, ahohyɛdo; mbra bi nnyi hɔ tsia yinom.
24. Na hɔn a wɔyɛ Kraest Jesus dze no, wɔabɔ honam nhyɛdodze nye n'akɔndɔ nyina mbeamudua mu.
25. Sɛ yɛtse ase wɔ Sunsum mu a, hom mma yɛnnantsew Sunsum mu so.
26. Mma yɛnnyɛ enyimnyampɛ hun nnyiyi hɛnho ebufuw, nntentan hɛnho.

## Tsir 6

1. Enuanom, sɛ mfom bɔto obi awerɛfir mu a, hom a hom yɛ sunsummufo no mfa tsema ndan nyia ɔafom no. Na hwɛ woho yie, amma wɔaannsɔ wo so annhwɛ.
2. Hom nsoasoa hom mu kor biara n'adzesoa, na dɛm no hom ahyɛ Kraest mbra ma.
3. Na sɛ obi bu noho dɛ ɔyɛ obi, wɔ aber kor a ɔnnyɛ obiara a, ɔdaadaa noara noho.
4. Na hom mma obiara nsɔ nankasa n'edwuma nhwɛ, nna obenya noara no ho biribi dze ahyehyɛ noho, na nnyɛ obi ho a.
5. Osiandɛ obiara bɔsoa nankasa n'adzesoa.
6. Hom mma nyia wɔrekyerɛkyerɛ no asɛm no mu no mmema nyia ɔrekyerɛkyerɛ no no wɔ ndzepa nyina mu.
7. Mma hom nndaadaa homho; Onyankopɔn wonnsi no atwetwe; dza nyimpa dua no, ɔnoara na obobu.
8. Na nyia odua ma nankasa no honam no, ofi honam mu bobu prɔwee, na nyia odua ma Sunsum no fi Sunsum mu bobu onnyiewiei nkwa.
9. Mma hom mma yɛmmberɛ wɔ papayɛ mu, na sɛ yɛanntɔ bahaw a, yebobu no ne ber ano.
10. Dɛm ntsi, sɛ yenya ber a ɔsɛ a, hom mma yɛnyɛ papa mma nyimpa nyina, nkanka hɔn a wɔyɛ gyedzi fifo no.
11. Hom nhwɛ akyerɛw akɛse a medze mankasa me nsa akyerɛw rebrɛ hom no.
12. Dodow a wɔpɛ dɛ hɔn enyim ba nyam wɔ honam mu no, hɔn na wɔhyɛ hom dɛ hom ntwa twatsia, dɛ mbrɛ ɔbɛyɛ ma wɔnnkɛtseetsee hɔn wɔ Kraest mbeamudua ho ara ntsi a.
13. Na hɔn a wɔagye twatsiatwa no mpo hɔnankasa nndzi mbra no do, na wɔrohwehwɛ dɛ hom twa twatsia, na wɔdze hom aahyehyɛ hɔnho.
14. Na emi dze, ɔmmpar me dɛ mebɛhyehyɛ moho, gyedɛ hɛn Ewuradze Jesus Kraest mbeamudua no mu, ɔno do na wɔnam abɔ wiadze mbeamudua mu ama me, na wɔabɔ mo so mbeamudua mu ama wiadze.
15. Na nnyɛ twatsiatwa anaa monomonomyɛ na ɔyɛ biribi, na mbom abɔdze fofor a.
16. Na dodow a wodzi dɛm nhyehyɛɛ yi do no, asomdwee nye mbɔbɔrhu mbra hɔn nye Nyankopɔn ne Israel no do.
17. Ofi ndɛ kɔ yi, mma obi nntseetsee me: osiandɛ mowɔ Jesus n'akam wɔ me nyimpadua ho.
18. Enuanom, hɛn Ewuradze Jesus Kraest adom nka hom sunsum. Amen.

