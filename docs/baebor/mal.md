# Malaki

## Tsir 1

1. EWURADZE n'asɛm a ɔnam Malaki do baa Israel hɔ nye iyi.
2. Madɔ hom, EWURADZE na ɔse. Naaso hom ka dɛ, Ebɛnadze mu na adɔ hɛn? Ana nnyɛ Jakob no nua nye Esau? EWURADZE na ɔse: naaso modɔɔ Jakob;, #Rom 9.13#Isa 34.5-17; 63.1-6; Jer 49.7-22; Eze 25.12-14; 35.1-15; Amos 1.11
3. na Esau dze mikyiir no, na memaa ne mbepɔw yɛɛ afo, na medze n'egyapadze maa sar do mpataku.
4. Sɛ Edom ka dɛ, Wɔabɔ hɛn apetse, naaso yɛbɛsan akɛkyekyer mbeambea a ayeyɛ afoafo no a; mbrɛ dɔm EWURADZE so se nye yi, wɔbɛkyekyer, na emi so mubodwuruw egu famu: kɛpem dɛ adasa bɛfrɛ hɔn dɛ, Emumuyɛ man, na Ɔman a EWURADZE afa hɔn ho ebufuw daapem.
5. Na hom enyiwa bohu, na hom aka dɛ, EWURADZE yɛ Okokroko mpo tra Israel ahe do.
6. Ɔba dzi n'egya nyi, na akowaa dzi no wura nyi: sɛ egya nye me a, nna m'enyidzii wɔ hen? Na sɛ owura nye me a, mo ho suro wɔ hen? Dɔm EWURADZE na ɔka kyerɛ hom asɔfo a wobu me dzin enyimtsia no. Na hom bisa dɛ, Ebɛn mu na yebu wo dzin enyimtsia?
7. Hom dze paanoo a no ho ekum brɛ me wɔ m'afɔrmbukyia do. Na hom bisa dɛ, Ebɛnadze mu na yeegu wo ho fi? Wɔ dɛ hom ka dɛ, EWURADZE n'edzidzipon no woebu no enyimtsia.
8. Na sɛ hom dze abowa nyitɔr ba bɔbɔ afɔr a, ɔnnyɛ bɔn bi! Na sɛ hom dze mbowa mpakye na ayarfo ba bɔbɔ afɔr a, ɔnnyɛ bɔn bi! Afei dze fa kɛma w'ambrado; dɛ n'enyi bɔsɔ wo a? Anaaso mpo dɛ ɔbɔhwɛ w'enyim a? Dɔm EWURADZE na ɔse.
9. Na afei, hom ntotɔ nserɛ EWURADZE n'enyimpa, ma ɔmbɔdom hɛn ɛ: na sɛ hom nsamu na iyi fi a, aso ɔbɔhwɛ hom mu obiara enyim? Dɔm EWURADZE na ɔse.
10. Kɛtseankyɛ obi wɔ hom mu a ɔbɔtotow mbobow no mu, amma hom aannsɔ m'afɔrmbukyia do ogya kwa! M'enyi nnsɔ hom hwee, dɔm EWURADZE na ɔse, eso merenngye hom nsamu ayɛyɛdze biara.
11. Na ofitsi wipuei dze kesi no tɔree mpo, me dzin yɛ kɛse wɔ Amanaman mu; na wɔhyew eduhuam bɔ afɔr ma me dzin wɔ mbeambea nyina, na wɔdze ayɛyɛdze a no ho tsew ba: na me dzin yɛ kɛse wɔ Amanaman mu, dɔm EWURADZE na ɔse.
12. Na hom dze, hom gu ho fi, wɔ dɛ hom ka dɛ, EWURADZE n'edzidzipon no ho ekum, na no do aba, n'edziban no, hom bu no enyimtsia.
13. Hom ka so dɛ, Hwɛ, ɔhaw bɛn nye yi! Na hom tweetwee gu do, dɔm EWURADZE na ɔse; na afei so hom dze dza wɔdze enyimpi fae, na mbowa mpakye na ayarfo no ba; dɛm na hom dze hom ayɛyɛdze ba. Aso mebɛgye iyi wɔ hom nsamu? EWURADZE na ɔse.
14. Na ndom nka nyia ɔwɔ onyin wɔ no nguankuw mu, na ɔdze bɔ anohoba, naaso osisi na ɔdze dza odzi dzɛm bɔ EWURADZE okum afɔr no: na ɔhen kɛse nye me, dɔm EWURADZE na ɔse, na me dzin yɛ hu wɔ Amanaman mu.

## Tsir 2

1. Na afei, hom asɔfo so, mbrasɛm yi homdze a.
2. Sɛ hom enntsie, na sɛ hom ammfa annto akoma mu, dɛ hom dze enyimnyam bɛma me dzin a, dɔm EWURADZE na ɔse, ɔnodze, mobɔsoma ndom aba hom do, na madom hom nhyira: nyew, madom hom dada, osiandɛ hom mmfa m'asɛm nnto hom akoma mu.
3. Hwɛ, mubotwuw hom asefo no enyim wɔ hom ntsi, na matow egyanan apetse hom enyim, mekyerɛ hom kum afɔr egyanan no; na wɔbɛsesaw hom aka ho akɔ.
4. Na hom bohu dɛ emi na masoma mbrasɛm yi abrɛ hom, ama m'ahyɛmu aako Levi nkyɛn, dɔm EWURADZE na ɔse.
5. M'ahyɛmu a menye no dzii no yɛ nkwa na asomdwee; na medze maa no ama oeesuro, na ampa osuroo me, na me dzin ho yɛɛ no hu.
6. Nokwar mbra no daa n'anomu, na woennhu ɔbrakyewsɛm biara wɔ n'anomu; ɔnye me nantseew asomdwee na tɔɔtsenyɛ mu, na ɔdaan dodowara fii emumuyɛ ho.
7. Na otwar dɛ ɔsɔfo n'ano sie nyimdzee, odzi mbra do, na ɔyɛ nhwɛdo pa ma afofor: osiandɛ ɔno nye dɔm EWURADZE no bɔfoe.
8. Naaso hom aman efi kwan no mu; hom ama dodowara efintsiw mbra no mu; hom asɛɛ Levi ahyɛmu no, dɔm EWURADZE na ɔse.
9. Dɛm ntsi na mo so mama hom ayɛ enyimguasefo na nkɔhweaban wɔ aman nyina enyim, dɛ mbrɛ hom nndzi m'akwan do, na hom ahwɛ nyimpa enyim wɔ mbra no mu ara no.
10. Ana nnyɛ egya kor na hɛn nyina yɛwɔ? Ana nnyɛ Nyankopɔn kor na ɔbɔɔ hɛn nyina? Ɔyɛ dɛn na hɛn mu obiara twa no nua nkontompɔ, yɛdze gu hɛn egyanom ahyɛmu ho fi yi?
11. Juda etwa nkontompɔ, na wɔayɛ ekyiwadze wɔ Israel na Jerusalɛm; osiandɛ Juda ehura EWURADZE no krɔnkrɔnbea a ɔdɔ no no ho, na ɔawar anana bosom ne babaa.
12. EWURADZE botwa ɔbanyin a onyim naaso ɔhyɛ da ara yɛ iyi no efi Jakob asese mu, na ɔapow n'ayɛyɛdze a ɔdze brɛ dɔm EWURADZE no.
13. Na iyi so bio na hom yɛ: hom dze nyinsuwa kata EWURADZE n'afɔrmbukyia no do, osu na nkrumsi, ma dɛm ntsi ommbu ayɛyɛdze no bi bio, eso ɔmmfa ɔpɛ pa bi nngye no wɔ hom nsamu.
14. Naaso hom ka dɛ, Ase nye dɛn? Ase nye dɛ EWURADZE ayɛ ɔwo na wo mberantsɛber mu yer no ntamu dasefo, ɔno na etwa no nkontompɔ, naaso ɔno nye wo kafo, na w'ahyɛmudzi yer.
15. Ana Nyankopɔn annyɛ hom kor a no su wɔ hom mu? Ebɛnadze ntsi a? Dɛ hom bɔwo mba a wɔyɛ Nyamesurofo. Dɛm ntsi hom nhwɛ yie wɔ hom sunsum ho, na mma obiara nntwa ne mberantsɛber mu yer nkontompɔ.
16. Na emi mikyir awargu, EWURADZE, Israel Nyankopɔn no, na ɔse, na nyia ɔdze emimdzi kata n'atar do, dɔm EWURADZE na ɔse: dɛm ntsi hom nhwɛ yie wɔ hom sunsum ho, amma hom eenntwa nkontompɔ.
17. Hom dze hom nsɛm ama EWURADZE aberɛ. Naaso hom bisa dɛ, Ebɛnadze mu na yɛama ɔaberɛ? Dɛ hom ka dɛ, Obiara a ɔyɛ bɔn no, oye wɔ EWURADZE enyim, na hɔn ho yɛ no enyigye. Na hom bisa so dɛ, Atsɛmbu Nyankopɔn no, ɔwɔ hen?

## Tsir 3

1. Hwɛ, morosoma mo bɔfoe, na obesiesie kwan edzi m'enyim: na EWURADZE a hom rohwehwɛ no no, ɔbɛba n'asɔrfi mu awora; ɛhɛɛ, ahyɛmu no ho bɔfo a hom enyi gye no ho no, hwɛ, ɔreba, dɔm EWURADZE na ɔse.
2. Na woana botum egyina ne mbae da no enyim? Na sɛ opue a, woana botum egyina? Osiandɛ ɔtse dɛ namfo gya, na ɔtanhofo semina:
3. na ɔbɛtsena ase dɛ dwetɛ namfo na yiyimufo, na ɔbɛtsew Levimba ho, na ɔapɔw hɔn ho dɛ sika na dwetɛ; na wɔdze ayɛyɛdze bɛma EWURADZE wɔ tsenenee mu.
4. Nna Juda na Jerusalɛm ayɛyɛdze bɔsɔ EWURADZE enyi dɛ kan nda no, na tsetse mfe no.
5. Na mebɛbɛn hom ebobu atsɛn; na mebɛyɛ ɔdasefo a no ho yɛ har etsia abayifo, na awartofo, na ntanhunkafo; na hɔn a wodzi ɔpaanyi emim wɔ n'apaadze mu, na wosisi okunafo, na egyankaba, na wɔbɔ ɔhɔho enyi fi ne ndzinoa ho, na wonnsuro me no, dɔm EWURADZE na ɔse.
6. Na emi EWURADZE mennsakyer; dɛm ntsi na hom, Jakob mba, hom nnsae no.
7. Ofitsi hom egyanom nda do na hom adan efi m'ahyɛdze ho, na hom enndzi do. Hom nsan mbra me nkyɛn, na mebɛsan aba hom nkyɛn, dɔm EWURADZE na ɔse. Na hom bisa dɛ, Ebɛnadze mu na yɛnsan?
8. Aso nyimpa bowia Nyame n'adze? Naaso hom wia me. Na hom bisa dɛ, Ebɛnadze mu na yewia wo? Ebupɛn du na ayɛyɛdze mu a.
9. Wɔdze ndom adom hom; osiandɛ hom wia me, ɔman yi nyinara a.
10. Hom mfa ebupɛn du no nyina mbra adzekoradan no mu, ma edziban mbra me fie, na hom mfa yi nsɔ me nhwɛ, dɔm EWURADZE na ɔse, dɛ munnkobue sor ntokura ama hom, na mehue nhyira ama hom a hom rinnya bea a ɔso a wɔdze bɛgye a.
11. Na mubotwuw ɔsɛɛfo no enyim wɔ hom ntsi, na ɔnnkɛsɛɛ hom asaase do nduadzewa; eso hom wenyindua nnkɔpo no nsowee egu famu ansaana ne ber edu, dɔm EWURADZE na ɔse.
12. Na amanaman nyina bɛfrɛ hom ahomkafo: osiandɛ hom bɛyɛ enyika asaase, dɔm EWURADZE na ɔse.
13. Hom akasa dzendzen etsia me, EWURADZE na ɔse. Naaso hom bisa dɛ, Ebɛnadze mu na yɛakasa etsia wo?
14. Hom aka dɛ, Nyamesom yɛ kwa: na ebɛn mfaso na ɔyɛ dɛ yeedzi n'ahyɛdze do, na yɛanantsew wɔ nnuho mu wɔ dɔm EWURADZE enyim?
15. Na afei yɛfrɛ ɔhopɔwnyi dɛ ɔhomkanyi; ɛhɛɛ, hɔn a wɔyɛ emumuyɛ no esi hɔn yie; nyew, mpo wɔsɔ Nyankopɔn hwɛ, na wofi mu fir so.
16. Nna hɔn a wosuroo EWURADZE no kasaa kyerɛkyerɛɛ hɔnho: na EWURADZE kyɛɛn aso, na otsiei, na wɔkyerɛɛw nkaa nwoma wɔ n'enyim maa hɔn a wosuroo EWURADZE, na wɔdwendween ne dzin ho no.
17. Na wɔbɛyɛ medze, dɔm EWURADZE na ɔse, wɔ da a mebɛyɛ yi no mu, mekyerɛ m'akoradze soronko; na mobɔfofɔw hɔn dɛ mbrɛ obi fofɔw ne ba a ɔsom no yie no.
18. Ɔno na hom bɛsan ebohu sorbi a ɔda tseneneenyi na mumuyɛnyi ntamu, nyia ɔsom Nyankopɔn na nyia ɔnnsom no no ntamu.

## Tsir 4

1. Hwɛ, da no reba, ɔrehyew dɛ fononoo mu gya; na ahopɔwfo nyina, nye emumuyɛfo nyina bɛyɛ dɛ mburonan: na da a ɔreba no bɛhyew hɔn, dɔm EWURADZE na ɔse, dɛ orinngya hɔn ndwow anaa abaw biara.
2. Na hom a hom suro me dzin no dze, ndzeyɛtsenenee ewia dze ayarsa wɔ ne ntsaban mu bopue ama hom; na hom bopue, na hom ehuruhuruw dɛ nantwiban mu anantwifɔr.
3. Na hom betsiatsia emumuyɛfo do; na wɔbɛyɛ nso wɔ hom ananadze wɔ da a mebɛyɛ yi no mu, dɔm EWURADZE na ɔse.
4. Hom nkaa m'akowaa Moses mbra a mehyɛɛ no wɔ Horeb maa Israel nyinara no, mekyerɛ ahyɛdze na atsɛmbudze no.
5. Hwɛ, mobɔsoma nkɔnhyɛnyi Elija abrɛ hom ansaana EWURADZE ne da kɛse a ɔyɛ hu no edu.
6. Na ɔbɛdandan egyanom hɔn akoma aba mba do, na mba hɔn akoma aba hɔn egyanom do; amma maammfa ndom ammbɔbɔ asaase no.

