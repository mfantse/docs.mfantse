# Efesofo

## Tsir 1

1. Paul a ɔnam Nyankopɔn ne pɛ do yɛ Kraest Jesus no somafo dze nwoma yi kɛma ahotseweefo a wɔwɔ Efeso a wɔyɛ Kraest Jesus mu agyedzifo no.
2. Adom nye asomdwee a ofi Nyankopɔn hɛn Egya nye Ewuradze Jesus Kraest no nka hom.
3. Nhyira nka hɛn Ewuradze Jesus Kraest ne Nyankopɔn nye n'egya a ɔdze sunsum mu nhyira nyina ehyira hɛn wɔ sorsor wɔ Kraest Jesus mu:
4. dɛ mbrɛ ɔnam ɔdɔ mu yii hɛn wɔ Kraest mu ansaana wɔrehyɛ wiadze ase, dɛ yɛnyɛ ahotseweefo nye hɔn a wonndzi dzɛm biara wɔ n'enyim no.
5. Oyii hɛn too hɔ dɛ ɔnam Jesus Kraest do bɛfa hɛn abayɛ ama noho dɛ mbrɛ ne pɛ enyisɔ tse,
EPH.1.6, ama woeeyi n'adom a ɔdze adom hɛn no Dɔba no mu no n'enyimnyam ayɛw.
7. Ɔnoara no mu na yɛnam no bɔgyaa do enya hɛn pon yi, mekyerɛ mfom mu fakyɛ a ɔnam n'adom ahonya do a.
8. Ɔama abor do ama hɛn wɔ nyansa nye nyimdzee nyina mu,
EPH.1.9, na oeyi ne pɛ n'esumasɛm akyerɛ hɛn dɛ mbrɛ n'enyisɔ a osusui wɔ ne tsirmu no tse.
10. Dɛ mber no aso pɛpɛɛpɛr a wɔbɛka ndzɛmba nyina abɔ mu kor wɔ Kraest mu, ɔyɛ ndzɛmba a ɔwɔ sorsor na asaase do nyinara.
11. Ɔno Kraest no ara so mu na hɛn so yeenya egyapadze, dɛ mbrɛ nyia ɔnam ne pɛ apam do yɛ ndzɛmba nyina no, nam ne tsirmpɔw do hyehyɛe too hɔ;
12. dɛ hɛn a hɛn enyi daa Kraest do kan no mbɛyɛ n'enyimnyam ho ayɛyi.
13. No mu so, na hom tsee nokwar asɛm no a ɔyɛ hom nkwagye ho asɛmpa no. Ɔnoara mu so na hom gyee dzii no, wɔdze Sunsum Krɔnkrɔn a wɔbɔɔ ho anohoba no a
14. ɔyɛ hɛn kyɛfa ho nsewhyɛdze no asɔw hom ano. Iyi nye ɔgye a ɔdze agye hɔn a wɔyɛ nankasa nedze no ama n'enyimnyam ayɛyi no.
15. Dɛm ntsi, mo so metsee Ewuradze Jesus mu gyedzi a ɔwɔ hom mu, nye ɔdɔ a hom dze dɔ ahotseweefo nyina no,
EPH.1.16, minngyaa dɛ meda ase wɔ hom ntsi, na mekaa hom wɔ me mpaabɔ mu.
17. Mobɔ mpaa dɛ hɛn Ewuradze Jesus Kraest ne Nyankopɔn no, enyimnyam Egya no, ɔmma hom nyansa nye nyikyerɛ sunsum wɔ no ho nyimdzee mu;
18. dɛ hom adwen enyi ntsew, na hom nhu ne frɛ no ho enyidado no, nye n'egyapadze enyimnyam ahonya wɔ ahotseweefo no mu.
19. Afei so, ɔmma hom nhu no tum kɛseyɛ mbordo a ɔwɔ hɛn a yɛgye dzi no do, dɛ mbrɛ no tum ahoɔdzen ndzeyɛe a
20. ɔdze yɛɛ adze wɔ Kraest mu nyaan no fii ewufo mu no tse. Ɔdze no tsenaa n'enyimfa wɔ sorsor
21. wɔ mpanyindzi, nye tumdzi, nye ahoɔdzen, nye ahendzi nyina do, nye dzin a wɔbɔ nyina do, nnyɛ wiadze mber yi mu nko, na mbom dza ɔreba no so mu.
22. Ɔabrɛ adze nyina adze aba n'ananadze, na ɔdze no ayɛ adze nyina do tsir ama asɔr no a
23. ɔyɛ ne nyimpadua no, nyia ɔhyɛ adze nyina ma wɔ ndzɛmba nyina mu no n'amayɛ mu.

## Tsir 2

1. Na hom so a nkyɛ hom yɛ ewufo wɔ hom mfom nye ndzebɔn a
2. nkan no hom nantseew mu dɛ mbrɛ ɔfa wiadze yi mber ho, dɛ mbrɛ wimu tum panyin no tse, sunsum a ɔyɛ edwuma sesei wɔ hɔn a wɔyɛ asoɔdzen no mu.
3. Nkyɛ hɛn nyina so tse hɔn mu bɔ hɛn bra wɔ honam akɔndɔ mu, na yɛyɛɛ dza honam nye adwen pɛ, na yɛnam hɛn awosu mu yɛɛ nkorɔfo a Nyankopɔn ebufuw wɔ hɔn do dɛ hɔn a wɔaka no so:
4. naaso Nyankopɔn a n'ehumbɔbɔr dɔɔ so no, nam no dɔ kɛse a ɔdze dɔɔ hɛn
5. wɔ ber a nna yɛyɛ ewufo wɔ mfom mu no, ama yɛnye Kraest enya nkwa; (adom do na wɔnam agye hom nkwa.)
6. Oenyan hɛn aka no ho, na ɔama yɛnye no atsena sorsor hɔ wɔ Kraest Jesus mu;
7. ama mbersantsen a ɔreba no mu oeeyi n'adom ahonya mbordo no akyerɛ, wɔ ayamuyie a ɔayɛ hɛn wɔ Kraest Jesus mu no.
8. Na adom na wɔdze nam gyedzi do agye hom nkwa; na ommfi homankasa, ɔyɛ Nyankopɔn akyɛdze a:
9. ommfi ndwuma mu, amma obiara aannhyehyɛ noho.
10. Na yɛyɛ n'edwinsa a ɔbɔɔ hɛn Kraest Jesus mu maa ndwuma pa a Nyankopɔn siesiei too hɔ dɛ yɛnnantsew mu no.
11. Dɛm ntsi hom nkaa dɛ, hom a nkyɛ nkan no hom yɛ Amanamamfo wɔ honam mu, ma hɔn a wɔfrɛ hɔnho Twatsiatwafo, mekyerɛ hɔn a wɔdze nsa ara gyan twa no honam mu no frɛ hom Monomonomfo no.
12. Hom nkaa bio dɛ ber no, nna hom nnyi Kraest nkyɛn, na hom yɛ ananaben a hom mmfora Israel amamba, na hom yɛ ahɔho wɔ anohoba ahyɛmu horow no ho, nna hom nnyi enyidado, eso hom nnyi Nyankopɔn bi wɔ wiadze.
13. Na afei dze, hom wɔ Kraest Jesus mu, ma Kraest bɔgya no dze hom a nkyɛ hom wɔ ekyirekyir no abɛn.
14. Na ɔnoara ankasa nye hɛn asomdwee, ɔno a ɔayɛ ebien yi adze kor, na nankasa no honam nyimpadua mu oedwuruw fasu a otwa hɛn ntamu yɛ hɛn atamfo no egu famu.
15. Oegu mbra no mu ahyɛdze nye nhyehyɛɛ no nyina, na ɔdze hɔn beenu nyina abɔ nyimpa fofor kor wɔ nankasa no mu, ma asomdwee aba;
16. na ɔnam ne mbeamudua no do aka ebien nyina abɔ mu ayɛ nyimpadua kor ama Nyankopɔn, na ɔdze mbeamudua kor yi ara so eku nyitan nyina.
17. Na ɔbae bɛkaa asomdwee ho nsɛmpa kyerɛɛ hɔn a wɔwɔ ekyir, nye hɔn a wɔbɛn:
18. na ɔnam no mu na hɛn beenu nyina nam Sunsum kor mu enya kwan wɔ Egya no nkyɛn.
19. Na afei hom nnyɛ ahɔho nye amamforafo bio, mbom hom yɛ ahotseweefo na kuromamfo nye Nyankopɔn fiemba;
20. wɔdze hom esi asomafo nye nkɔnhyɛfo no fapem do a Kraest Jesus nankasa nye kutuwdo bo tsitsir.
21. No mu na dza woesi no nyina keka si enyim a, orinyin akɛyɛ Nyankopɔn asɔrdan krɔnkrɔn wɔ Ewuradze mu.
22. Ɔnoara so no mu na worisi hom so ayɛ hom Nyankopɔn ne tsenabea wɔ Sunsum mu.

## Tsir 3

1. Iyi ntsi na emi Paul, meyɛ Kraest Jesus daduanyi ma hom amanamamfo,
EPH.3.2, ɔbɛyɛ dɛ hom atse ofihwɛ edwuma a hom ntsi wɔdze ama me no ho asɛm,
EPH.3.3, mbrɛ wɔnam nyikyerɛ do yii esumasɛm no kyerɛɛ me, dɛ mbrɛ makyerɛw no nsɛm tsiabaa bi mu abrɛ hom no.
4. Ɔno na, sɛ hom kenkan a, hom dze bohu me ntseasee a ɔwɔ Kraest esumasɛm no mu a, #Kol 1.26
5. mbersantsen bi mu wɔamma nyimpa mba ennhu, dɛ mbrɛ afei woeyi akyerɛ n'asomafo nye nkɔnhyɛfo krɔnkrɔn wɔ Sunsum mu no.
6. Ɔno nye dɛ amanamamfo so bɛyɛ adzedzifo bi, nye nyimpadua kor no ara bi, na wɔnam asɛmpa no do eenya kyɛfa wɔ anohoba no ho bi, wɔ Kraest Jesus mu.
7. Ɔno no ho ɔsomfo na mebɛyɛe, dɛ mbrɛ Nyankopɔn adom akyɛdze a wɔdze akyɛ hɛn no tum edwumayɛ tse no.
8. Emi a musuar sen ahotseweefo nyina no na wɔdze adom yi adom me, dɛ menka Kraest ahonya a onnyi nhwehwɛmu no ho asɛm nkyerɛ amanamamfo;
9. na memma nyimpa nyina nhu esumasɛm no ho dwumadzi a ofi tsetseetse nyina oesuma wɔ Nyankopɔn a ɔbɔɔ ndzɛmba nyina no mu no.
10. Ama afei ɔnam asɔr no do ama mpanyindzi nye etum horow a wɔwɔ sor hɔ eehu Nyankopɔn nyansaa horow pii no,
EPH.3.11, dɛ mbrɛ tsetse tsirmpɔw a ɔbɔe wɔ hɛn Ewuradze Kraest Jesus mu no tse.
12. No mu na yɛnam no ho gyedzi do enya ndamyɛ nye kwan wɔ awerɛhyɛmu mu.
13. Dɛm ntsi meserɛ dɛ mma hom abaw mu mmbu wɔ amandze a hom ntsi muruhu no ho, osiandɛ iyi yɛ hom enyimnyam.
14. Iyi ntsi na mubu ntwɛr wɔ Egya no enyim,
EPH.3.15, ɔno a wofi no mu na egyamba a wɔwɔ sor nye asaase nyina no nya hɔn dzin.
16. Dɛ mbrɛ n'enyimnyam ahonya tse no, ɔmma hom ndua no Sunsum do nnya tum mu ahoɔdzen wɔ hom mu nyimpasu no mu.
17. Ɔmma Kraest ndua gyedzi do ntsena hom akoma mu; ama sɛ hom gye ndwow na hom tsintsim wɔ dɔ mu a,
EPH.3.18, hom eenya ahoɔdzen nye ahotseweefo no nyina eehu Kraest no dɔ no ne tɛtɛr, ne tsentsen, no krɔn no nye no bun no.
19. Nyew, nkyɛ hom eehu Kraest no dɔ a ɔbor ntseasee nyina do no, na Nyankopɔn amayɛ nyina aahyɛ hom ma.
20. Na afei, onyia no a otum dɛ ɔyɛ ma ɔtra mbordo kyɛn adze nyina a yebisa anaa yɛdwen, dɛ mbrɛ tum a ɔyɛ hɛn mu edwuma no tse,
EPH.3.21, ɔno na enyimnyam nka no asɔr no mu, nye Kraest mu, nkɔ mbersantsen mfesantsen nyina mu. Amen.

## Tsir 4

1. Dɛm ntsi, emi a meyɛ Ewuradze ne daduanyi no, mutu hom fo dɛ hom nnantsew dɛ mbrɛ ɔfata ɔfrɛ a wɔdze afrɛ hom,
EPH.4.2, wɔ ahobrɛadze nye ɔdwe nyina mu, nye penkyɛr. Hom mfa ɔdɔ mboaboa homho, , #Kol 3.12
3. na hom mbɔ mbɔdzen mfa asomdwee nsuo koryɛ a Sunsum no dze ma hom no mu.
4. Na hom yɛ nyimpadua kor nye Sunsum kor, dɛ mbrɛ wɔafrɛ hom wɔ hom frɛ enyidado kor mu;
5. Ewuradze kor, gyedzi kor, enuma kor,
EPH.4.6, hɛn nyina hɛn Nyankopɔn nye Egya kor a ɔbɔ hɛn nyina do, ɔnam hɛn nyina mu, na ɔwɔ hɛn nyina mu no.
7. Na wɔdze adom adom hɛn nyina nkorkor dɛ mbrɛ Kraest akyɛdze nsusui tse.
8. Dɛm ntsi ɔse, Ɔfowee kɔr sor no, ɔfaa ndɔmmum nara kɔr ndɔmmum, Na ɔmaa nyimpa akyɛdze.
9. (Na sɛ ɔka dɛ, Ɔfowee kɔr sor a, nna nnyɛ dza ɔrekyerɛ ara nye dɛ, osianee so kɔr asaase ase?
10. Ampaara, nyia osianee no, ɔnoara so nye nyia ɔfowee bɔɔ ɔsorsor nyina do, ama ɔaahyɛ ndzɛmba nyina ma.)
11. Na ɔama binom ayɛ asomafo, binom nkɔnhyɛfo, binom asɛmpakafo, binom ahwɛfo nye akyerɛkyerɛfo;
12. dɛ ahotseweefo bedzi mu wɔ ɔsom edwuma ho ntsi, dɛ ɔdze bɔtow Kraest nyimpadua no ntsi:
13. ma ekodu dɛ hɛn nyina yebodu Nyankopɔn Ba no ho gyedzi nye no ho nyimdzee mu koryɛ mu, ayɛ nyimpa a oewie nyin, yeedu Kraest amayɛ esusudze no pɛn do;
14. amma yaannda ho annyɛ mbofraba a nkyerɛkyerɛ mframa biara tum bɔ hɛn begyabegya dze hɛn dzi akɔnaaba wɔ mbradatofo a wɔdze enyitsew na ndaadaa dzɛfɛdzɛfɛw nyimpa no.
15. Mbom yeedzi nokwar wɔ dɔ mu, na yeenyin ndzɛmba nyinara mu akɔto Kraest a ɔyɛ hɛn tsir no;
16. ofi no mu, na nyimpadua no nyina, ɔnam dza akwaa nyina dze ma no do, atoatoa mu na akoakoa mu ayɛ kor, dɛ mbrɛ hɔn mu biara n'adzeyɛ nsusui tse no, nyimpadua no nyina nyin nya no ho esiyie wɔ dɔ mu.
17. Dɛm ntsi, meka iyi, na misi do wɔ Ewuradze ne dzin mu, dɛ mma hom nnantsew bio dɛ mbrɛ amanamamfo nantsew wɔ adwenhun mu no,
EPH.4.18, sum ahyɛ hɔn adwen mu, wɔyɛ Nyankopɔn nkwa no ho ananaben, osian nkwaseasɛm a ɔwɔ hɔn mu, nye hɔn akoma a epirim ntsi;
19. hɔn enyi nnto hwee ntsi, wɔdze hɔnho ama enyimguasebra, na wɔyɛ efifidze nyina enyiberdo.
20. Na hom dze, nnyɛ dɛm na hom suaa no Kraest hɔ;
21. sɛ ɔtse dɛm ampa dɛ hom atse no ho asɛm, na wɔakyerɛkyerɛ hom dɛ mbrɛ Kraest mu nokwar no tse no a:
22. hom nyi hom abrabɔ dadaw no nngu, nyimpa dadaw no a ɔroprɔw wɔ ndaadaa akɔndɔ mu no a;
23. na mbom hom nyɛ fofor wɔ hom adwen sunsum mu,
EPH.4.24, na hom nhyɛ nyimpa fofor no a wɔabɔ no Nyankopɔn do wɔ tsenenee nye ahotsew mu no.
25. Dɛm ntsi hom nyi atorsɛm ngu, na obiara nkasa nokwar nkyerɛ ne nyɛnko; osiandɛ yɛyeyɛ akwaa ma hɛnho nkorkor.
26. Ma hom bo mfuw na mma hom nnyɛ bɔn. Mma wi nntɔ hom ebufuw do:
27. eso mma hom mma abɔnsam kwan.
28. Mma owifo nnwia adze bio: na mbom ɔmbɔ mbɔdzen mfa ne nsa nyɛ edwuma pa, ama oeenya dza ɔdze bɛkyɛ nyia oehia.
29. Mma kasa fun biara mmfi hom anomu, na mbom dza oye ma ntowdo a ohia a ɔdze adom bɛma hɔn a wɔtse.
30. Na mma hom nnhow Nyankopɔn no Sunsum Krɔnkrɔn a wɔdze asɔw hom ano ama ɔgye da no no werɛ.
31. Hom mma wonyi anoɔwen nyina, nye akomabɔn, nye ebufuw, nye ndzebɔ, nye etwitwanantsir nye adwembɔn nyina mfi hom mu:
32. na hom nkyerɛ ayamuyie nye ayamuhyehye mma homho nkorkor; hom mfa nkyekyɛ homho dɛ mbrɛ Nyankopɔn so dze akyɛ hom wɔ Kraest mu.

## Tsir 5

1. Dɛm ntsi hom nsuasua Nyankopɔn, dɛ hom yɛ ne mba a ɔdɔ hom;
2. na hom nnantsew ɔdɔ mu, dɛ mbrɛ Kraest so dɔɔ hom, na ɔdze noho mae maa hɛn, dɛ ayɛyɛdze nye afɔrbɔdze a otu nka huahuam ma Nyankopɔn no.
3. Dɛ hom yɛ ahotseweefo yi, mma wɔmmbɔ ndwamansɛm anaa efifidze anaa enyiber dzin mpo wɔ hom mu.
4. Mma hom mma ɔbra a ɔmmfata, anaa kasafi, anaa fɛwdzi a ɔnnyɛ mfaso mmpue hom mu: na mbom hom nda Nyankopɔn ase.
5. Na hom nhu iyi pefee dɛ edwaman biara, obiara a ɔyɛ efifidze anaa onyiberfo (ɔno nye dɛ ɔbosonsɔrnyi) nnyi egyapadze wɔ Kraest nye Nyankopɔn ahendzi no mu.
6. Mma obi mmfa nsɛnhun nndaadaa hom: na dɛm ndzɛmba yi ntsi na Nyankopɔn ebufuw reba hɔn wɔyɛ asoɔdzen no do.
7. Dɛm ntsi mma hom nye hɔn nnya anyɛnkofa biara:
8. na nkan no nkyɛ hom yɛ sum, na afei dze, hom yɛ kan wɔ Ewuradze mu; dɛm ntsi hom nnantsew dɛ hɔn a wɔwɔ kan:
9. (osiandɛ kan no n'aba wɔ papayɛ nye tsenenee nye nokwar nyina mu),
EPH.5.10, hom nsɔ dza ɔsɔ Ewuradze enyi yie nhwɛ;
11. na mma hom nnye sum edwuma a ɔnnsow aba no nnyɛ nyɛnko, na mbom hom ntsia;
12. na dza wɔyɛ no nsumaa mu no ɔyɛ enyito dɛ wɔbɔ dzin mpo.
13. Na ndzɛmba biara a kan no da no edzi no bɛyɛ kan ma wohu.
14. Dɛm ntsi ɔse, Nyan, ɔwo a ada! Soɛr fi ewufo mu, na Kraest bɛhyerɛn wo do.
15. Dɛm ntsi hom nhwɛ yie mbrɛ hom si nantsew, nnyɛ dɛ nkwasea na mbom dɛ enyansafo;
16. hom mfa mber a hom nya no ndzi dwuma pa, osiandɛ mber no yɛ mber bɔn.
17. Dɛm ntsi mma hom nnyɛ nkwasea, na mbom hom nhu dza Ewuradze pɛ.
18. Eso mma hom mmbow nsa; osiandɛ ɔno na ɔdze sakasakayɛ ba, na mbom hom mma Sunsum no nhyɛ hom ma;
19. ber a hom dze nsankudwom, ayɛyindwom nye sunsum mu ndwom rekasa kyerɛ homho no, na hom mfa hom akoma ntow ndwom enyigye mu mma Ewuradze., #Kol 3.16
20. Adze nyina mu no, hom nda Nyankopɔn Egya no ase daa wɔ Jesus Kraest dzin mu.
21. Hom mfa Kraest mu suro mbrɛ homho adze mmema homho nkorkor.
22. Yernom, hom mbrɛ homho adze mma homankasa hom kunnom dɛ hom dze ma Ewuradze.
23. Na okun no yɛ yer no ne tsir dɛ mbrɛ Kraest so yɛ asɔr no ne tsir, ɔno a ɔyɛ ne nyimpadua n'agyenkwa no.
24. Na dɛ mbrɛ asɔr brɛ noho adze ma Kraest no, dɛmara na yernom so nyɛ mma hɔn kunnom wɔ adze nyina mu.
25. Kunnom, hom ndɔ hom yernom dɛ mbrɛ Kraest so dɔɔ asɔr no, na ɔdze no nkwa too hɔ maa no no:
26. ama ɔayɛ no krɔnkrɔn, dɛ ɔdze nsuguar no atsew ho wɔ asɛm no mu,
EPH.5.27, ama oeetu asɔr no esi hɔ ama nankasa noho, dɛ enyimnyam asɔr a onnyi nkekaa anaa mpomponee, anaa biribiara a ɔtse dɛm, na mbom ɔyɛ krɔnkrɔn na onndzii dzɛm.
28. Dɛmara na ɔsɛ dɛ kunnom dɔ hɔnankasa hɔn yernom, dɛ hɔnankasa hɔn honam. Nyia ɔdɔ nankasa ne yer no, ɔdɔ nankasa noho:
29. osiandɛ obiara nntan nankasa no honam pɛn, na mbom ɔnyɛn no na ɔhwɛ no yie, dɛ mbrɛ Kraest so yɛ ma asɔr no;
30. na yɛyɛ ne nyimpadua ho akwaa.
31. Iyi ntsi na banyin begya n'egya nye ne na hɔ, na ɔdze noho akɛbata ne yer ho, na hɔn beenu no ayɛ honankor.
32. Esumasɛm yi so: na emi dze maka no Kraest nye asɔr no ho.
33. Na hom so, obiara ndɔ nankasa ne yer dɛ mbrɛ ɔdɔ nankasa noho, na ɔyer so ondzi no kun nyi.

## Tsir 6

1. Mba, hom ntsie hom awofo wɔ Ewuradze mu: na iyi na ɔtsen.
2. Dzi w'egya nye wo na nyi (ɔno nye mbra a odzi kan a anohoba ka ho),
EPH.6.3, ama eesi wo yie, na wo nda awar wɔ asaase do.
4. Na hom egyanom, mma hom nnhyɛ hom mba ebufuw; mbom hom ntsetse hɔn wɔ Ewuradze setsie nye kasakyerɛ mu.
5. Nkowaa, hom mfa suro nye ahopopo nye akomakor ntsie hom honam afamu ewuranom asɛm, dɛ hom yɛ ma Ewuradze;
6. nnyɛ enyiwado som a, dɛ hɔn a wɔsɔ nyimpa enyi, na mbom dɛ Kraest nkowaa a wofi akoma mu reyɛ Nyankopɔn ne pɛ;
7. na wɔdze ɔpɛ pa rosom dɛ wɔdze rema Ewuradze na nnyɛ nyimpa a:
8. na hom nyim dɛ papa a obiara bɛyɛ no, ɔdehye o, akowaa o, ɔnoara ho akatua na obenya no wɔ Ewuradze hɔ.
9. Hom, ewuranom, hom nyɛ dɛmara mma hom nkowaa, na hom ngyaa mpuwbɔ; na hom nyim dɛ hɔn wura nye hom wura wɔ sor, na ɔno, nyimpa enyimhwɛ biara nnyi n'afamu.
10. Dza medze wie nye dɛ, hom nyɛ dzen wɔ Ewuradze nye no tum ahoɔdzen no mu.
11. Hom nhyɛ Nyankopɔn akodze no nyina, ama hom eetum egyina abɔnsam ndaadaa no enyim.
12. Osiandɛ nnyɛ yɛnye honam nye bɔgya na enya ntokwadzi, na yɛnye mpanyindzi, tumdzi, nye wiadze yi sum mu etumfo, nye emumuyɛ esunsum a wɔwɔ sorsor no.
13. Dɛm ntsi, hom mfa Nyankopɔn akodze no nyina mmia, ama hom eetum egyina wɔ da bɔn no mu, na hom ewie akodzi yi nyina no, hom eetum egyina hom anan do.
14. Dɛm ntsi, hom ngyina hɔ dɛ hom dze nokwar abɔ hom asen, na hom ahyɛ tsenenee akatabo no,
EPH.6.15, na hom dze asomdwee asɛmpa no ho ahosiesie ahyehyɛ hom anan;
16. na no korakoraa no, hom nkitsa gyedzi kokyɛm no a hom dze botum edum ɔbɔn no n'egyen ndua a ogya wɔ ano no.
17. Na hom mfa nkwagye dadzekyɛw no, nye Sunsum afona a ɔyɛ Nyankopɔn asɛm no:
18. na hom mfa mpaabɔ nye nkotoserɛ nyina nsɔr aber nyina wɔ Sunsum mu. Na hom iyi ara ntsi, hom mbɔ mbɔdzen nweɔn, ntotɔ nserɛ mma ahotseweefo no nyina,
EPH.6.19, nye mo so, dɛ sɛ mubue m'ano a, Nyankopɔn mma me ɔkasahom ma memfa ndam nka asɛmpa no nda no mu esumasɛm no edzi,
EPH.6.20, ɔno ho ɔsomafo na meyɛ wɔ mpokyerɛ mu yi, ama maakasa ndam do wɔ mu, dɛ mbrɛ ɔsɛ dɛ mekasa.
21. Na afei, mbrɛ ɔbɛyɛ ma hom ehu mo ho asɛm no, onua dɔfo nye Ewuradze mu somfo nokwafo, Tikikus, bɛka ne nyina akyerɛ hom:, #Ndwu 20.4; 2 Tim 4.12   #Kol 4.7
22. ɔno na iyiara ntsi masoma no hom nkyɛn, ma hom eehu mbrɛ hɛn asetsena mu tse, na ɔaaka hom akoma ato hom yamu.
23. Asomdwee nye ɔdɔ, nye gyedzi a ofir Egya Nyankopɔn nye Ewuradze Jesus Kraest no, nka enuanom no.
24. Adom nka hɔn a wɔdze ɔdɔ a odzi mu dɔ Ewuradze Jesus Kraest no nyina.

