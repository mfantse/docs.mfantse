# Amos

## Tsir 1

1. Iyi nye dza Amos a ɔwɔ Tekoa nguanhwɛfo mu no hunii wɔ Israel ho wɔ Judahen Uzia ber do, na Israelhen Jeroboam a ɔyɛ Joas ne ba no ber do, mfe ebien ansaana asaasewosow no reba no.
2. Na ɔsee dɛ, EWURADZE fi Zion bɔpɔw, na oefi Jerusalɛm ama ne ndze do; na nguanhwɛfo no hɔn nguandzidzibea bedzi awerɛhow, na Karmel etsifi etwintwam.
3. Mbrɛ EWURADZE se nye yi: Damaskɔs n'emumuyɛ ntaataado ntsi, merenndan ne ntsea no; osiandɛ wɔdze dadze ewuporow adze adwerew Gilead:
4. na mobɔto Hazael fie mu gya, na ɔahyew Ben-hadad ahemfie.
5. Na mubobubu Damaskɔs adaban, na metwa hɔn a wɔtse Aven bɔnsa mu no efi hɔ, na nyia okitsa ahempoma no efi Bɛt-eden: na Siriaman bɔkɔ ndɔmmum mu wɔ Kir, EWURADZE na ɔse.
6. Mbrɛ EWURADZE se nye yi: Gaza n'emumuyɛ ntaataado ntsi, merenndan ne ntsea no; osiandɛ wɔfaa ɔman no nyinara ndɔmmum, dɛ wɔdze hɔn rekɛhyɛ Edom nsa:
7. na mobɔto Gaza ɔfasu mu gya, na ɔahyew n'ahemfi no:
8. na mubotwa hɔn a wɔtse Ashdod no efi hɔ, na nyia okitsa ahempoma no efi Ashkelon: na madan me nsa etsia Ekron, na Filistiafo nkaa no ase ahyew, EWURADZE Nyankopɔn na ɔse.
9. Mbrɛ EWURADZE se nye yi: Taere n'emumuyɛ ntaataado ntsi, merenndan ne ntsea no; osiandɛ woyii ɔman no nyinara hyɛɛ Edom nsa, na wɔannkaa enuanom ahyɛmudzi no:
10. na mobɔto Taere ɔfasu mu gya, na ɔahyew n'ahemfi no.
11. Mbrɛ EWURADZE se nye yi: Edom n'emumuyɛ ntaataado ntsi, merenndan ne ntsea no; osiandɛ ɔdze afona tsiiw no nua, na ɔtoow ayamuhyehye nyina gui, na n'ebufuw tsetseew adze mu daa, na odzii n'abohur ekyir daa:
12. na mobɔto Teman mu gya, na ɔahyew Bozra ahemfi no.
13. Mbrɛ EWURADZE se nye yi: Ammonmba hɔn mbrato ntaataado ntsi, merenndan ne ntsea no; osiandɛ wɔapaapaa Gilead enyinsemfo mu, ma wɔdze aatrɛ hɔn he mu:
14. na mobɔto Rabaa ɔfasu mu gya, na ɔahyew n'ahemfi no, wɔbɛtse ɔko mu gyegyeegye, na ɔko no bɛyɛ dzen dɛ ehum wɔ ekyinehyia mframa da mu:
15. na hɔn hen bɔkɔ ndɔmmum, ɔno na n'asafohemfo bɔbɔ mu akɔ, EWURADZE na ɔse.

## Tsir 2

1. Mbrɛ EWURADZE se nye yi: Moab n'emumuyɛ ntaataado ntsi, merenndan ne ntsea no; osiandɛ ɔhyeew Edomhen ne mbiew dɛ kaadow:
2. na mobɔto Moab mu gya, na ɔahyew Keriot ahemfi no; na Moab dze weɔɔweɔɔyɛ, na esebɔ, na akasamu ne ndze bowu:
3. na mubotwa no mu atsɛmbufo efi hɔ, na mekuku n'asafohemfo nyina aka no ho, EWURADZE na ɔse.
4. Mbrɛ EWURADZE se nye yi: Juda n'emumuyɛ do ntaataa ntsi, merenndan ne ntsea no; osiandɛ wɔapow EWURADZE ne mbra, na woenndzi n'ahyɛdze do, na hɔn atorsɛm a hɔn egyanom dzii ekyir no ama wɔafomfom:
5. na mobɔto mu Juda gya, na ɔahyew Jerusalɛm ahemfi no.
6. Mbrɛ EWURADZE se nye yi: Israel n'emumuyɛ ntaataado ntsi, merenndan ne ntsea no; osiandɛ wɔatɔn ɔtseneneenyi agye dwɛɛtɛɛ, na mpaboa ntsi, wɔatɔn ohianyi:
7. hɔn a hɔn enyi ber ohianyi n'etsifi huntuma kakra no mpo, na wɔkyea ɔbrɛfo no kwan: na banyin na n'egya kɔ akataasia kor ho, dze gu me dzin krɔnkrɔn no ho fi:
8. na wɔda ahoba tam do wɔ afɔrmbukyia nkyɛnmu, na wɔnom hɔn a wɔabɔ hɔn kaw no nsa wɔ hɔn Nyankopɔn fie.
9. Naaso mesɛɛ hɔn enyim Amorinyi a ne tsentsen tse dɛ odum atsentsen, na no ho yɛ dzen dɛ esudur no, na mesɛɛ no nduadzewa wɔ sor, na no ndwow so wɔ ase.
10. Eso emi na medze hom fii Egypt asaase do firii, na midzii hom enyim mfe eduanan wɔ sar no do, dɛ wɔmfa Amorinyi n'asaase no.
11. Na memaa hom mba binom do hyɛɛ hɔn nkɔnhyɛfo, na hom mberantsɛ no binom meyɛɛ hɔn Nazirifo. Ao Israelmba, aso nnyɛ mbrɛ ɔtse ara bi nye no? EWURADZE na ɔse.
12. Na mbom hom maa Nazirifo nsa ma wɔnomee; na hom hyɛɛ nkɔnhyɛfo no dɛ, Mma hom nnhyɛ nkɔm.
13. Hwɛ, mobɔhom hom do wɔ hom bea hɔ, dɛ mbrɛ hwiir a efiefi ahyɛ no ma no ɔhom adze do.
14. Na enguantu bɔbɔ ahoɔharfo, na ɔhoɔdzennyi rennhyɛ n'ahoɔdzen mu dzen, eso ɔkatakyi runntum noho gye:
15. eso nyia okitsa egyen no rinngyina; na nyia n'anan ho yɛ har no renngye noho: eso nyia ɔtse pɔnkɔ do no ɔrenngye noho:
16. na nyia ɔwɔ akokodur wɔ akatakyi no mu no mpo no, ɔdze adagyaw boguan wɔ da no mu, EWURADZE na ɔse.

## Tsir 3

1. Israelmba e, hom ntsie asɛm bi a EWURADZE aka wɔ hom ho, hom ahom yɛ ebusua kɛse a miyii hom fii Egypt asaase do bae no dɛ,
AMO.3.2, Hom nko ara na minyim hom wɔ asaase do mbusua nyina mu: dɛm ntsi na medze hom emumuyɛ nyina bɛba ebogu hom do no.
3. Aso beenu botum abɔ mu anantsew a hɔn adwen nnsaa anaa?
4. Aso gyata bɔpɔw kwaa mu, ber a onnyaa afonam biara? Ana ogyatafɔr bɛma ne ndze do wɔ no bɔn mu, ber a ɔnnkyeer biribiara?
5. Aso anoma bi bɔtɔ efir mu wɔ asaase do mbrɛ wonnsuaa efir bi wɔ hɔ mmaa no? Aso efir bohuan efi famu, ber a ɔmmpaa hweeara?
6. Aso wɔbɔbɔ akasamu mu akɔ kurow mu, na ɔman no bo nnkotu? Aso mbusu bɛba kurow bi do, a nnyɛ EWURADZE na ɔmaa no bae?
7. Ampaara dɛ EWURADZE Nyankopɔn rennyɛ biribi, gyedɛ oeyi n'esumasɛm akyerɛ no nkowaa nkɔnhyɛfo no ansaana.
8. Gyata apɔw, woana na onnkosuro? EWURADZE Nyankopɔn akasa, woana na ɔnnkɛhyɛ nkɔm?
9. Hom mbɔ no dawur wɔ Ashdod ahemfie, na Egypt asaase do ahemfie, na hom nse dɛ, Hom mboa hom ano wɔ Samaria mbepɔw do, na hom nhwɛ no mu weɔɔweɔɔyɛ pii no, na nhyɛdo a ɔwɔ mu no.
10. Na wonnyim dza ɔtsen yɛ, EWURADZE na ɔse, hɔn a wɔhyehyɛ hɔn ahemfie enyimpidze na ewifodze amaama.
11. Dɛm ntsi mbrɛ EWURADZE Nyankopɔn se nye yi: Ahohiahianyi bi bɛba ebotwa asaase no ho ehyia: na ɔdze w'ahoɔdzen efi wo ho ahwe famu, na wɔafa w'ahemfi no afo.
12. Mbrɛ EWURADZE se nye yi: Dɛ mbrɛ sɛ oguanhwɛfo hwim abowa fi gyata anomu a ne nsa ka anan ebien, anaa asowasin bi no; dɛmara so na wobohwim Israelmba a wɔtsetse Samaria mu no tse dɛ adamu ne fa bi na mpadotam sin bi.
13. Hom ntsie na hom ndzi Jakob fie dase, EWURADZE Nyankopɔn, dɔm EWURADZE, na ɔse.
14. Na da a medze Israel mbrato ho asotwe bɛba no do no, mebɛsɛɛ Bɛtɛl afɔrmbukyia so, na woetwitwa afɔrmbukyia no ne mmbɛn, na ɔahwe ase.
15. Na mobɔbɔ awɔwber fi aka ɔhyewber fi ho; na asombɛn efi no bɛsɛɛ, na efi akɛse pii no aba ewiei, EWURADZE na ɔse.

## Tsir 4

1. Hom ntsie asɛm yi, hom Basan anantwiber a hom wɔ Samaria bepɔw do a hom hyɛ abɔbɔfo, hom dwerew ehiafo, na hom se hɔn wuranom dɛ, Hom mfa mbra ma yɛnnom.
2. EWURADZE Nyankopɔn aka no krɔnkrɔnyɛ ho ntam, dɛ, hwɛ, nda bɛba hom do a wɔdze dadze kɔtɔkorba bɔtwe hom akɔ, na wɔdze apofo nkwaba atwe hom nkaase so.
3. Na hom bodua ban ntokur mu epue, obiara afa n'enyim tsenn; na hom atow homho egu Harmon, EWURADZE na ɔse.
4. Hom mbra Bɛtɛl, mbɔto mbra; hom mbra Gilgal, mbɛma mbrato ndɔɔ so; na hom mfa hom kum afɔr mbra anapa anapa, na hom ebupɛn du du ndaansa ndaansa;
5. na hom mfa mbɔr kawee nhyew ndaase afɔr, na hom nhyɛ ayamuyi ayɛyɛdze na hom mfa ntahye: na iyi na hom pɛ, ao hom Israelmba, EWURADZE Nyankopɔn na ɔse.
6. Na emi so memaa hom se kwawee wɔ hom nkurow nyina mu, na edziban ho hia wɔ hom mbeambea nyina: naaso hom nnsanee mmbaa me nkyɛn, EWURADZE na ɔse.
7. Na emi so makam hom nsutɔ ber a nkyɛ aka abosoom ebiasa na otwaber edu no: na motɔɔ nsu guu kurow kor do, na mamma bi anntɔ enngu kurow kor so do: nsu tɔree guu kwaa bi do, na kwaa a nsu anntɔ enngu do no, ɔhyewee.
8. Dɛm ntsi nkurow ebien anaa ebiasa wonawonae kɔr kurow kor do kɔnoom nsu na wɔammee: naaso hom nnsanee mmbaa me nkyɛn EWURADZE na ɔse.
9. Medze ohuw na ɔpo mabɔ hom: hom nture na hom wenyin nture na hom adɔmbandua na hom ngondua dodow no mbɛbɛw awe: naaso hom nnsanee mmbaa me nkyɛn, EWURADZE na ɔse.
10. Medze ɔyardɔm a ɔtse dɛ Egypt dze no aba hom mu: medze afona ekuku hom mberantsɛ, na masoa hom mpɔnkɔ kɔ; na mama hom nseraban mu bɔnee asoɛr adɔ hom ahwen mu mpo: naaso hom nnsanee mmbaa me nkyɛn, EWURADZE na ɔse.
11. Mebutuw hom mu binom, dɛ mbrɛ mubutuuw Sodom na Gomora, na hom yɛɛ dɛ gyantsia a woetu efi gya mu: naaso hom nnsanee mmbaa me nkyɛn: EWURADZE na ɔse.
12. Dɛm ntsi, Israel e, mbrɛ medze bɛyɛ wo nye yi oo: osiandɛ mebɛyɛ wo dɛm ntsi, siesie woho hyia wo Nyankopɔn.
13. Na, hwɛ, nyia ɔhyehyɛ mbepɔw, na ɔbɔ mframa, na ɔkyerɛ nyimpa dza ɔwɔ n'adwen mu, ɔno a ɔyɛ adzekyee sum, na otsiatsia asaase no sorɔnsorɔmbea do no; EWURADZE, dɔm Nyankopɔn, nye ne dzin.

## Tsir 5

1. Ao Israelmba, hom ntsie asɛm bi a mema do dɛ kwadwom wɔ hom ho.
2. Israel baabun ahwe ase; ɔronnsoɛr bio: wɔatow no akyen wɔ n'asaase do; obi nnyi hɔ a ɔma no do.
3. Na mbrɛ EWURADZE Nyankopɔn se nye yi: Kurow a ɔdze apem tui no, ɔbɛka no ɔha, na dza ɔdze ɔha tui no, ɔbɛka no du, dze ama Israelmba.
4. Na mbrɛ EWURADZE se Israelmba nye yi, Hom nhwehwɛ me, ama hom eenya nkwa:
5. na mma nnhwehwɛ Bɛtɛl, eso mma hom nnhɛn Gilgal, na mma hom nntwa mu nnkɔ Beer-seba: na ndɔmmum ara na Gilgal bɔkɔ, na Bɛtɛl bɛyɛ gyan.
6. Hom nhwehwɛ EWURADZE, na hom enya nkwa; amma oeemmpue dɛ gya wɔ Josef fi mu na ɔaannhyew osiandɛ obi nnyi hɔ a obodum no wɔ Bɛtɛl:
7. hom a hom dan atsɛmbu bɔwen, na hom dze tsenenee hwehwe famu;
8. hwehwɛ onyia no a ɔyɛ nworaba a bi nye Aberwa na mba na Etsekwagyan, na ɔdan sum kebii adzekyee, na ɔma adzekyee hyɛ anadwe sum; ɔno a ɔfrɛ po nsu, na ohue gu asaase enyi no; EWURADZE nye ne dzin;
9. ɔno a ɔma ɔsɛɛ pue awora ba ɔhoɔdzennyi do, na ɔma ɔsɛɛ ba abankɛse do no.
10. Wɔtan nyia ɔka enyim wɔ abobokɛse mu, na wokyir nyia ɔkasa tɔɔtsen.
11. Dɛm ntsi susuampaara dɛ hom tsiatsia ɔbɔbɔfo do, na hom gye no hɔ apempem ewifua ntsi: hom esisi abo twae adan, naaso hom renntsena mu; hom atsetsɛw wenyin nture fɛɛfɛw, na hom ronnom mu nsa.
12. Na minyim mbrɛ hom mbrato dua dɔɔ so, na mbrɛ hom bɔn dua yɛ dzen; hom a hom hiahia ɔtseneneenyi ho, hom gye mboaba, na hom kyea ehiafo asɛm wɔ kuropɔn mu (asɛndzii).
13. Dɛm ntsi ɔbadwembanyi no bɛyɛ komm wɔ dɛm ber no mu; osiandɛ ɔyɛ ber bɔn.
14. Hom nhwehwɛ papa, na nnyɛ bɔn a, ama hom eenya nkwa: nna EWURADZE, dɔm Nyankopɔn no, nye hom bɛtsena dɛ mbrɛ hom ka no.
15. Hom ntan bɔn, na hom ndɔ papa, na hom ntsintsim atsɛmbu wɔ asɛndzii: na bi a EWURADZE, dɔm Nyankopɔn no, bohu Josef nkaase no mbɔbɔr.
16. Dɛm ntsi Jehova, dɔm Nyankopɔn, EWURADZE no, mbrɛ ɔse nye yi: Ewuotwa bɛba abɔntsen nyinara do; na wɔbɛka wɔ abrɔn nyinara mu dɛ, Ebei! Ebei! Na wɔbɛfrɛ okuafo ma oedzi nkɔmbɔ, na abefo ma woetwa ewuo.
17. Na ewuotwa bɛba wenyin nture nyina mu: osiandɛ mubotwa mu edua wo mu, EWURADZE na ɔse.
18. Hom a hom afe EWURADZE ne da no, hom ndue! Ɔyɛ dɛn ntsi na hom repɛ EWURADZE ne da no? Hwɛ ɔyɛ sum o, na nnyɛ kan bi a.
19. Ɔtse dɛ nyimpa bi ruguan gyata, na osisi ehyia no anaa ɔaba fie dze ne nsa akɔtwer ban, na ɔwɔ aka no.
20. Aso EWURADZE ne da no nnyɛ sum na ɔbɛyɛ, na nnyɛ kan o? Sum katoo a hyerɛn biara nnyi mu a.
21. Mikyir, na mopow hom afahyɛ nda no, na mirinnya enyigye biara wɔ hom ehyiadzi krɔnkrɔn no mu.
22. Nyew, sɛ hom dze hom ɔhyew afɔr na edziban afɔr brɛ me mpo a, m'enyi ronnsɔ: eso murummbu hom mbowa a wɔadɔ seradze no ho asomdwee afɔr no bi.
23. Fa w'adwontow ne dede no fi mo do; na mirinntsie w'asanku ne dɛɛdɛw no.
24. Mbom hom mma atsɛmbu mpem mbra dɛ nsu, na ndzeyɛtsenenee mbra dɛ nsu pramee.
25. Ao Israelmba, ana hom na wɔdze okum afɔr na ayɛyɛdze brɛɛ me wɔ sar no do mfe eduanan no?
26. Ɛhɛɛ, hom asoa hom hen Sakut na hom ehonyi Kiun, ɔbosom a hom yɛe maa hom ho no nworaba.
27. Dɛm ntsi na mebɛma hom akɔ ndɔmmum atra Damaskɔs, EWURADZE a ne dzin dze dɔm Nyankopɔn no, na ɔse.

## Tsir 6

1. Wondue, hɔn a wɔtse dwudwoodwo wɔ Zion, na hɔn a wɔayɛ sɔkyee wɔ Samaria bepɔw do, amanaman etsitsir mu dansewa a Israelfo kɔ hɔn nkyɛn no!
2. Hom mbɛsen nkɔ Kalne nkɔhwɛ, na hom mfi hɔ nkɔ Hamat kɛse: na nkyii hom nsian nkɔ Filistiafo Gat: aso woye kyɛn ahendzi yinom? Anaa aso hɔn he so kyɛn hom he?
3. Hom a hom tu mbusu da no kɔ ekyirekyir, na hom ma emimdzi egua no twe bɛn;
4. wɔdeda asombɛn mpa do, na wɔtsen hɔnho bebew n'adamu egua do, na wɔwe nguambaa no fi nguankuw no mu, na wɔwe anantwimba fi anantwiban mu;
5. hɔn a wɔtow enyihaw ndwom yi sanku ano; hɔn a wɔbɔ hɔn tsirmu hyehyɛ sanku ho adze ma hɔnho dɛ David;
6. hɔn a wɔnom nsa wɔ ndweraa mu, na wɔdze nduhuam tsitsir sera hɔnho; na mbom Josef ahohia no dze ɔnnyɛ hɔn awerɛhow.
7. Dɛm ntsi afei wɔnye hɔn a wodzi kan kɔ ndɔmmum no bɔkɔ ndɔmmum mu, na hɔn a wɔtsentseen hɔn mu bebeew hɔ no hɔn nsagua etwa mu.
8. EWURADZE Nyankopɔn aka no ho ntam, EWURADZE dɔm Nyankopɔn no na ɔse: Mikyir Jakob n'ahopɔw no, na metan n'ahemfi no: dɛm ntsi mibeyi kurow no na dza ɔwɔ mu nyina ama.
9. Na ɔbɛba dɛ, sɛ ɔka nyimpa du wɔ fie kor mu a, wobowuwu.
10. Na sɛ obi no busuanyi bi, nyia ɔhyew no no, sɛ ɔma no do dɛ ɔdze ne mbiew rifi fie hɔ, na obisa nyia ɔwɔ fie no ne mpiakyir mu no dɛ: Ana obi da ho nye wo wɔ hɔ a? Nna ɔbɛse no dɛ, Oho ɔasa. Na ɔno so bɛse dɛ, Ka w'ano to mu; na yɛrommbɔ EWURADZE dzin.
11. Na, hwɛ, EWURADZE ahyɛ, na wɔdze ntokur ntokur bɔbɔ fi kɛse no, na wɔdze mpaapaae abɔ ofi kakraba no.
12. Aso mpɔnkɔ botu mbirika wɔ abotan do? Ana obi dze anantwi bofuntum hɔ? Nna hom adan atsɛmbu bɔwema, na hom adan tsenenee no nsowee bɔwen yi?
13. Hom a hom gye hom enyi wɔ Lo-debar (adze huhuw) ho, na hom se dɛ, Ana nnyɛ hɛn ahoɔdzen na yɛdze agye Karnaim (mmbɛn) ama hɛnho?
14. Na, hwɛ, ao Israel fi, mebɛma ɔman bi do etsia hom, EWURADZE, dɔm Nyankopɔn no na ɔse; na wofi Hamat ahɛnee behiahia hom ho araa ekodu ɔwora Araba ho.

## Tsir 7

1. Dɛm na EWURADZE Nyankopɔn dze kyerɛɛ me: na, hwɛ ɔyɛɛ mbɛbɛw wɔ ekyir mfuwii no ne fifir ahyɛse; ɔhen no ndɔwee n'ekyir mfuwii a.
2. Na ɔbaa dɛ wowiee asaase no do efuw nyina dzi no, nna mesee dɛ, Ao EWURADZE Nyankopɔn, mokotow meserɛ wo, fa kyɛ: Jakob bɛyɛ dɛn egyina, osiandɛ osuar.
3. Na EWURADZE sesaa n'adwen wɔ iyi ho: Ɔremmba no dɛm, EWURADZE na ɔse.
4. Dɛm na EWURADZE Nyankopɔn dze kyerɛɛ me: na, hwɛ, EWURADZE Nyankopɔn frɛɛ ogya dze buu atsɛn; na ɔmeen bun dɔnkuronn no, na nkyɛ ɔrepɛ amen asaase no koraa.
5. Nna mesee dɛ, Ao EWURADZE Nyankopɔn, gyaa, mokotow meserɛ wo: Jakob bɛyɛ dɛn egyina? osiandɛ osuar.
6. EWURADZE sesaa n'adwen wɔ iyi so ho. Iyi so remmba no dɛm, EWURADZE Nyankopɔn na ɔse.
7. Ɔkyerɛɛ me fofor so: na, hwɛ, EWURADZE gyina ɔfasu a wɔdze promo  towee no do, na promo kitsa ne nsamu.
8. Na EWURADZE bisaa me dɛ, Amos, ebɛnadze na ihu yi? Na mesee dɛ, Promo a. Nna EWURADZE see dɛ, Hwɛ, medze promo mibesi me man Israel finimfin; merennda ho mmpa hɔn ho bio:
9. na Isaak sorɔnsorɔmbea bɛyɛ afoafo, na Israel krɔnkrɔnmbea bɛdeda apanapan; na medze afona bɔsoɛr Jeroboam fi do.
10. Nna Bɛtɛl ɔsɔfo Amazia somae kɔr Israelhen Jeroboam nkyɛn, dɛ, Amos apam wo tsir do wɔ Israel fi finimfin: asaase no nntum nnsoa n'asɛm nyina.
11. Na mbrɛ Amos ka nye yi, Jeroboam bowu afona ano, na wɔdze Israel befi n'asaase do akɔ ndɔmmum mu ara ampa.
12. Eso Amazia see Amos dɛ, Ao ɔdzehufo, bɔ wo ho eguaa kɔ Juda asaase do, na kedzidzi wɔ hɔ, na hyɛ nkɔm wɔ hɔ:
13. na mma nnda ho nnhyɛ nkɔm bio wɔ Bɛtɛl: na ɔyɛ ɔhen no no krɔnkrɔnbea, na ɔyɛ ahemfi so.
14. Nna Amos buae see Amazia dɛ, Mennyɛ nkɔnhyɛnyi, eso mennyɛ nkɔnhyɛnyi ba; mbom meyɛ mbowahwɛfo, na nyia osiesie adɔmba ndua ho:
15. na EWURADZE bɛfaa me fii nguan no ekyirdzi, na Ɔsee me dɛ, Kɔ, kɛhyɛ me man Israel nkɔm.
16. Dɛm ntsi afei tsie EWURADZE n'asɛm: Ɔwo eka dɛ, Mma nnhyɛ nkɔm nntsia Israel, na mma w'asɛm nnsosɔw nngu Isaak fi do;
17. dɛm ntsi mbrɛ EWURADZE se nye yi: Wo yer bɛyɛ edwaman wɔ kurow no mu, na wo mbabanyin na wo mbabaa atotɔ afona ano, na wɔdze susuhoma akyɛ w'asaase; na wankasa so bowu wɔ asaase fifi do, na wɔbɛfa Israel efi n'asaase do akɔ ndɔmmum mu ara ampa.

## Tsir 8

1. Dɛm na EWURADZE Nyankopɔn dze kyerɛɛ me: na, hwɛ, ɔpɛber mu eduaba kɛntsɛn ma.
2. Na obisaa me dɛ, Amos, ebɛnadze na ihu yi? Na mesee dɛ, Ɔpɛber eduaba kɛntsɛn ma. Nna EWURADZE see me dɛ, Ewiei no aba me man Israel do; merennda ho mmpa hɔn ho bio.
3. Na asɔrfi mu ndwom bɛdan ewuotwa wɔ da no mu, EWURADZE Nyankopɔn na ɔse: efun bɔdɔɔ so; wɔnam dzinn bɔtotow hɔn egugu mbea nyina.
4. Hom ntsie yi, hom a hom repɛ ehiafo amemen hɔn, na wɔama abɔbɔfo asa asaase no do,
AMO.8.5, na hom bisa dɛ, Dabɛn na bosoom fofor no bɔkɔ, ma yaatɔn eburow? Na ahomgyeda no, ma yeetue ewifua ano? Na yaayɛ efa ketseaba, na dwetɛbona kɛse, na yɛdze akɔhwi nsɛn eesisi
6. ama yɛdze dwɛɛtɛɛ aatɔ ɔbɔbɔfo, na yɛdze mpaboa ha na ha, atɔ ohianyi, na yaatɔn ewifua ntɔmpamu no.
7. EWURADZE aka Jakob n'ahopɔw ho ntam, dɛ, Ampaara mo werɛ rimmfir hɔn ndwuma no mu biara da.
8. Aso asaase no nnkɔwosow wɔ iyi ntsi, ma obiara a ɔtse do edzi nkɔmbɔ? Ɛhɛɛ, obeyir dɛ Esutsen Nael; na wɔbɔfon no na ɔatwe bio, dɛ Egypt Esutsen.
9. Na ɔbɛba wɔ da no mu, EWURADZE Nyankopɔn na ɔse, dɛ mebɛma wi atɔ ewiaber, na mahyɛ asaase do sum adzekyee petee.
10. Na mebɛdan hom afahyɛ nkɔmbɔdzi, na hom ndwom nyina ewuotwa; na mebɛma eyitam akyekyer asen nyina, na etsipaa aba tsir nyina do; na mebɛma ɔayɛ dɛ bakor ho ewuotwa, na n'ewiei ayɛ dɛ da a ɔyɛ wen.
11. Hwɛ, nda reba, EWURADZE Nyankopɔn na ɔse, dɛ mebɛma ɔkɔm aba asaase no do, nnyɛ edzibankɔm, anaa nsukɔm, na EWURADZE n'asɛntsie ho kɔm a.
12. Na wobekyima fi po ho ekesi po ho, na wofi kwaamu afamu ekesi boka afamu; wobedzi akɔnaaba dɛ wɔrohwehwɛ EWURADZE n'asɛm ekyir kwan, na worunnhu.
13. Da no mu no mbaabun fɛɛfɛw na mberantsɛ bɔtotɔ bitsi wɔ nsukɔm ntsi.
14. Hɔn a wɔka Samaria bɔn ne ntam, na wɔse dɛ, Ao Dan, dɛ wo nyame tse ase yi; na dɛ Beer-seba nyame tse ase yi; hɔn mpo wɔbɔtɔr, na wɔronnsoɛr bio ara da.

## Tsir 9

1. Muhun EWURADZE dɛ ogyina afɔrmbukyia no nkyɛn: na ɔsee dɛ, Bɔ etsifi apɔw no ma mpondua no nwosow: na bubu gu hɔn nyina etsifi; na medze afona bokuku hɔn a wɔbɛka ekyir no; hɔn mu kor mpo runnguan, na hɔn mu kor mpo rimmfi nsa.
2. Sɛ wɔbɔr kɔ samanadze a, me nsa bɛfa hɔn efi hɔ aba; na sɛ wɔfow kɔ sor a, medze hɔn befi hɔ esian.
3. Na sɛ wokosuma hɔnho wɔ Bepɔw Karmel etsifi a, mobɔkɔ hɔn atwee akɛfa hɔn efi hɔ; na sɛ wofi m'enyim kosuma po ase a, mebɛhyɛ ɔwɔ ma oefi hɔ akeka hɔn.
4. Na sɛ wɔkɔ hɔn atamfo enyim ndɔmmum a, mebɛhyɛ ma afona efi hɔ ekuku hɔn: na medze m'enyi betsim hɔn do wɔ mbusu ntsi, na nnyɛ papa bi a.
5. Na EWURADZE, dɔm Nyankopɔn no, nye nyia ɔka asaase ma ɔnan, ma hɔn a wɔtse do nyina dzi nkɔmbɔ; na ne nyina beyir dɛ Esutsen Nael; na ɔatwe bio dɛ Egypt Esutsen no;
6. ɔno na osi ne mpia wɔ sor, na ɔato ne samandan ase wɔ asaase; ɔno a ɔfrɛ po mu nsu na ohue gu asaase enyi; EWURADZE nye ne dzin.
7. Ao Israelmba, ana hom nnyɛ me dɛ Etiopiafo mba? Ana nnyɛ emi na medze Israel fii Egypt asaase no do, na Filistiafo fii Kaftor, na Siriafo fii Kir?
8. Hwɛ, EWURADZE Nyankopɔn enyi sa ahendzi bɔn no, na mebɛsɛɛ no efi asaase enyi; gyedɛ Jakob fiefo nko na merennsɛɛ hɔn korakora, EWURADZE na ɔse.
9. Na, hwɛ, mebɛhyɛ ma wɔaapo Israel do wɔ amanaman nyina mu, dɛ mbrɛ wɔpo ewu do wɔ mpododze mu, naaso ewifua kakraabi ronntɔ famu.
10. Me man mu ndzebɔnyɛfo nyina bowu afona anomu, hɔn a wɔka dɛ, Mbusu ronnto hɛn, eso orunntwar hɛn ano no.
11. Da no mu na mebɛma David ntamadan a egura no do egyina, na mesisiw no ntokur no; na mama n'afasin no do, na matow no dɛ tsetse nda no:
12. ama wɔaafa Edom nkaa no ayɛ hɔndze, na amanaman a wɔdze me dzin frɛ hɔn no nyina, EWURADZE a ɔyɛ iyi nyina no na ɔse.
13. Hwɛ, nda reba, EWURADZE na ɔse, dɛ nyia ofuntum bɔto nyia otwa, na nyia otsiatsia wenyinaba do bɔto nyia ɔpe aba; na mbepɔw bɔsosɔw nsa fenemfenem, na akoko nyinara anan.
14. Na medze me man Israel no befi ndɔmmum asan aba, na wɔbɛkyekyer ekurow afoafo no, na wɔatsenatsena mu; na wɔbɛtsetsɛw wenyin nture, na wɔanom ne nsa no bi; wɔbɛyɛ nture so, na woedzi mu aba.
15. Na mebɛtsetsɛw hɔn wɔ hɔn asaase do, na wonnkotutu hɔn efi hɔn asaase a medze ama hɔn no do, EWURADZE wo Nyankopɔn na ɔse.

