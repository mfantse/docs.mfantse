# Ndwuma

## Tsir 1

1. Teofilus, medzi kan akyerɛw nsɛm a ɔfa ndzɛmba nyina a Jesus hyɛɛ ase yɛe na ɔkyerɛkyerɛe no ho;
2. dze kodur da a ɔdze n'ahyɛdze maa n'esuafo a ɔpaa hɔn no wiei no, na wɔnam Sunsum Krɔnkrɔn do wɔfaa no kɔr sor no.
3. Hɔn so na n'amandzehu ekyir no, oyii noho kyerɛɛ hɔn adaduanan mu mpɛn pii dɛ ɔda ho tse ase dze yɛɛ dasehyɛ, na ɔkyerɛɛ hɔn Nyankopɔn n'ahendzi no ho nsɛm mu.
4. Na ɔnye hɔn dzii ehyia no, ɔhyɛɛ hɔn dɛ mma wommfi Jerusalɛm nnkɔ, na mbom wɔntweɔn Egya no n'anohoba no a hom tsee ho asɛm wɔ m'anomu no:
5. dɛ John dze, ɔdze nsu numae, na hom dze, orinndzi nda dodow biara wɔdze Sunsum Krɔnkrɔn bonuma hom.
6. Na Jesus nye hɔn hyiae no, wobisaa no dɛ, Ewuradze, ana ber yi mu ebɛsan dze ahendzi no ama Israel?
7. Na ɔsee hɔn dɛ, Ɔnnyɛ homdze dɛ hom bohu mber anaa mber nkyekyɛmu a Egya no ahyɛ ato hɔ wɔ nankasa no tum mu no.
8. Na mbom Sunsum Krɔnkrɔn no nya ba hom do a, hom benya ahoɔdzen; na hom bɛyɛ m'adasefo wɔ Jerusalɛm, nye Judea nyina, nye Samaria, dze ekodu asaase ano noho., #Mat 28.19; Mar 16.15; Luk 24.47
9. Na owiee yinom ka, na wɔrohwɛ no no, wɔmaa no do kɔr sor, na mununkum gyee no fii hɔn enyiwa do., #Mar 16.19; Luk 24.50
10. Na ɔrokɔ na wɔrohwɛ sor hann no, hwɛ, mbarimba beenu bi hyɛ ntar fufuw begyinaa hɔn nkyɛn,
ACT.1.11, na wɔkaa dɛ, Galilii mbarimba, Ɔyɛ dɛn na hom gyina hɔ rohwɛ sor yi? Jesus yi ara a wɔafa no efi hom nkyɛn kɔ sor yi, ɔbɛba dɛmara dɛ mbrɛ hom ehu dɛ ɔrokɔ sor yi.
12. Nna wofii koko a wɔfrɛ no Ngo Bepɔw a ɔbɛn Jerusalɛm bɛyɛ da kor kwansin no do sanee baa Jerusalɛm.
13. Na wodur kurow no mu no, wɔkɔr abansor hɔ beebi a wɔtse no: Peter nye John nye James nye Andrew, Filip nye Tomas, Bartholomew nye Matthew, Alfaeus ba James, Simon Zealot no nye James ne ba Judas ka ho.
14. Yinom nyina dze anokor suoo ntotɔserɛ mpaabɔ mu, wɔnye mbaa bi, nye Jesus ne na Mary, nye no nuanom.
15. Dɛm aber no mu na Peter soɛree gyinaa enuanom bɛyɛ nyimpa ɔha eduonu no finimfin, na ɔsee dɛ,
ACT.1.16, Enuanom, otwar dɛ kyerɛwsɛm a Sunsum Krɔnkrɔn no nam David n'anomu asɛm do dzii kan kae wɔ Judas a ɔyɛɛ kwankyerɛfo ma hɔn a wɔkyeer Jesus no ho no, ba mu.
17. Wɔkaan no kaa hɛn ho, na wɔmaa no ne kyɛfa wɔ ɔsom yi mu.
18. (Oyi na ɔdze n'emumuyɛ ho akatua nyaa asaase, na ɔwɔɔ akɔmfo, na no mu paae, ma n'ayamudze nyina tui gui;
19. na hɔn a wɔtse Jerusalɛm nyina tsee, ma dɛm ntsi asaase no wɔfrɛ no hɔnankasa hɔn kasaa mu dɛ, Akeldama: ɔnye dɛ, Bɔgya Asaase no.)
20. Na wɔakyerɛw no wɔ Ndwom nwoma no mu dɛ, Wɔmma ne tsenabea nyɛ amamfo, Na mma obiara nntsena mu: na, No nhwɛdodwuma no so obi mfa.
21. Dɛm ntsi mbarimba a wɔnye hɛn nantsewee wɔ ber a nna Ewuradze Jesus nye hɛn kɔ ba no nyina
22. ofitsi John enuma do dze besi da a wɔfaa no hɛn nkyɛn kɔr sor no, otwar dɛ hɔn mu baako nye hɛn yɛ no wunyan no ho adasefo.
23. Na woyii beenu sii hɔ, Josef a wɔfrɛ no Barsabas a wɔtoo no Justus, nye Mattias.
24. Na wɔsɔree see dɛ, Ɔwo Ewuradze a inyim nyimpa akoma mu, kyerɛ beenu yi mu baako a eyi no
25. dɛ ɔmfa ɔsom nye asomafodwuma a Judas hwee ase fii ho, ma ɔaakɔ nankasa ne tsenabea mu no, ne fa bi nsom.
26. Na wɔtwee hɔnho tonto, na tonto no bɔɔ Mattias; na wɔkaan no foraa asomafo dubiako no.

## Tsir 2

1. Ber a Pentekost da no durii no, nna hɔn nyina ehyia fakor.
2. Na awerɛfir mu ara na dede a ɔtse dɛ mframa a n'ano yɛ dzen a ɔrobɔ fi sor bae, na ɔbɛhyɛɛ dan no a wɔtse mu no nyina ma.
3. Na ntɛkyerɛma a wɔapaapaa mu a ɔtse dɛ gya yiyii hɔnho kyerɛɛ hɔn, na wobesisii hɔn etsifi nkorkor.
4. Na Sunsum Krɔnkrɔn bɛhyɛɛ hɔn nyina amaama, na wɔhyɛɛ ase kasaa kasa fofor dɛ mbrɛ Sunsum no dze maa hɔn dɛ wɔnka.
5. Nna Jewfo bi, nyimpa nyamesurofo a wofi amanaman a wɔwɔ wiadze nyinara tse Jerusalɛm.
6. Na wɔtsee dza ɔrokɔ do no, nyimpadodow bae behyiae, na hɔnho boow hɔn kɛsenara dɛ obiara tse dɛ wɔreka no kurow mu kasa.
7. Na ɔyɛɛ hɔn nyina ahobow, nye nwanwa, na wɔsesee dɛ, Ana hɔn a wɔrekasa yi nyina nnyɛ Galiliifo bi a?
8. Na ɔyɛ dɛn na hɛn nyina yɛretse hɛnankasa hɛn kasaa a wɔwoo hɛn wɔ mu yi?
9. Partiafo nye Mediafo nye Elamfo, nye hɔn a wɔtse Mesopotemia nye Judea nye Kapadosia, Pontus nye Asia,
ACT.2.10, Frigyia nye Pamfilia, Egypt nye Libiya fa a ɔfa Sirene, nye ahɔho a wofi Rome, Jewfo nye hɔn a wɔadan Jewfo.
11. Kreetefo nye Arabiafo, yɛtse dɛ wɔdze hɛn kasaa reka Nyankopɔn n'etumdze.
12. Na ɔyɛɛ hɔn nyina ahobow, na hɔn tsirmu yɛɛ hɔn konsee, na wɔsesee hɔnho nkorkor dɛ, Iyi ase nye dɛn?
13. Na binom sii atwetwe see dɛ, Nsa fofor abow hɔn.
14. Na Peter nye dubiako no soɛree gyinae, na ɔmaa ne ndze do see hɔn dɛ, Judea mbarimba, nye hom a hom tse Jerusalɛm nyina, hom nhyɛ iyi nsew, na hom ntsie m'asɛm a mereka yi wɔ aso pa mu.
15. Woyinom mmbobowee, dɛ mbrɛ hom susu yi, osiandɛ adzekyee mu anapa ndɔnkron nye yi;
16. na iyi nye dza nkɔnhyɛnyi Joel kae no:
17. Nyankopɔn se, Ɔbɛba dɛ nda a odzi ekyir no mu no, Mubohue mo Sunsum egu honam nyina do: Na hom mbabanyin nye hom mbabaa bɛhyɛ nkɔm, Na hom mberantsɛ bohu enyido adzehu, Na hom nkɔdaa bɔsoso adaa:
18. Na mpo mo nkowaa nye mo mfonabaa so do, na nda no mu mubohue mo Sunsum egu na wɔbɛhyɛ nkɔm.
19. Na mebɛma anwanwadze aba wienyi wɔ sor, Nye nsɛnkyerɛdze wɔ asaase yi do ase; Bɔgya nye gya nye wusiw kumbɔɔ;
20. Ewia bɛdan sum, Na bosoom adan bɔgya, Ansaana Ewuradze n'enyimnyam da kɛse no aba.
21. Na ɔbɛba dɛ obiara a ɔbɔbɔ Ewuradze ne dzin no, wɔbɛgye no nkwa.
22. Israel mbarimba, hom ntsie nsɛm yi: Jesus Nazarɛtnyi no, ɔbarimba a Nyankopɔn dze tum ndwuma nye anwanwadze nye nsɛnkyerɛdze a ɔnam no do yɛe wɔ hom mu yii no kyerɛɛ hom, dɛ mbrɛ homankasa so hom nyim no.
23. Ɔno na, dɛ mbrɛ Nyankopɔn ahyehyɛ ato hɔ na onyim dada no, dze no maa hom, na hom faa no, na hom nam hɔn a wɔnnka mbra nsa do bɔɔ no mbeamudua mu kum no no.
24. Ɔno na Nyankopɔn nyaan no, ɔasan owuyaw no, osiandɛ ɔnnkɛyɛ yie dɛ owu botum aka no ahyɛ., #Mat 28.5
25. Na David ka wɔ no ho dɛ, Muhun Ewuradze wɔ m'enyim daa, Osiandɛ ɔwɔ me nsa nyimfa, amma meennhihim:
26. Dɛm ntsi m'akoma tɔɔ me yamu, na me tɛkyerɛma dzii dɛw, Na mo honam so bɔhom enyidado mu;
27. Osiandɛ irinngyaa me kra wɔ samanadze, eso eremma wo Krɔnkrɔnnyi no nhu mprɔwee.
28. Akyerɛ me nkwa akwan no: Edze w'enyim bɛma enyigye amee me.
29. Enuanom, mowɔ ho kwan dɛ meka egyapanyin David ho asɛm kofee kyerɛ hom, dɛ oewu na woesie no, na ne nda wɔ hɛn nkyɛn ha dze bodu ndɛ.
30. Na dɛ ɔyɛ nkɔnhyɛnyi na onyim dɛ Nyankopɔn aka ntam akyerɛ no dɛ n'asefo mu bi na ɔbɛma ɔatsena n'ahengua do ntsi,
ACT.2.31, ohunii siei, na ɔkaa Kraest no wunyan ho asɛm dɛ oenngyaa ne kra wɔ samanadze, eso no honam ennhu mprɔwee.
32. Jesus yi na Nyankopɔn nyaan no, na hɛn nyina yɛ ho adasefo.
33. Na afei wɔdze Nyankopɔn abanyimfa maa no do no, na onyaa Egya no hɔ Sunsum Krɔnkrɔn no anohoba no ntsi na oehue dza hom ruhu na hom retse yi egu.
34. Na David ammfow sor, naaso ɔnoara ka dɛ, Ewuradze see mo wura dɛ, Tsena m'abanyimfa
35. Kodu dɛ medze w'atamfo bɛyɛ w'ananadzegua.
36. Dɛm ntsi, wɔmma Israel fie nyina nhu ampa dɛ Jesus yi a hom bɔɔ no mbeamudua mu no, ɔno na Nyankopɔn ayɛ no Ewuradze nye Kraest.
37. Na wɔtsee nsɛm no hɔn akoma mu wowɔɔ hɔn, na wɔsee Peter nye asomafo nkaa no dɛ, Enuanom, yɛnyɛ dɛn?
38. Na Peter see hɔn dɛ, Hom nnu homho, na wonnuma hom nyina wɔ Jesus Kraest ne dzin mu nkɔ bɔnfakyɛ mu, na hom benya Sunsum Krɔnkrɔn no akyɛdze no.
39. Osiandɛ anohoba no yɛ hom nye hom mba nye hɔn a wɔwɔ ekyirekyir a Ewuradze hɛn Nyankopɔn bɛfrɛ hɔn aba ne nkyɛn nyina dze.
40. Na ɔdze nsɛm pii kaa ho gyee dase kyerɛɛ hɔn, na otuu hɔn fo dɛ, Hom ngye homho mfi mbasantsen a hɔn bra akyewakyew yi ho.
41. Na hɔn a wɔgyee n'asɛm no, wonumaa hɔn, na da no ara akra bɛyɛ mpensa bɛkaa hɔn ho.
42. Na wɔkɔr do suoo asomafo no hɔn nkyerɛkyerɛ nye hɔn fɛkuwbɔ, nye paanoo bubu no nye mpaabɔ mu.
43. Na asomafo no yɛɛ anwanwadze nye nsɛnkyerɛdze pii, na hu kaa nyimpa nyina.
44. Na hɔn a wɔgyee dzii nyina boaa ano na wɔyɛɛ hɔn adze nyina dɛ kwasafodze;
45. na wɔtɔɔn hɔn ahodze nye hɔn ndzɛmba, na wɔkyɛe maa hɔn nyina, dɛ mbrɛ obiara n'ehiadze tse.
46. Na daa daa wɔkɔr do dze anokor bɔɔ mu hyiae wɔ asɔrfi no mu, na wohyiaa efiefi bubuu paanoo, na wɔdze ahosɛpɛw nye komakor dzii hɔn edziban.
47. Woyii Nyankopɔn ayɛw na wonyaa enyimpa wɔ ɔman no nyina enyim. Na Ewuradze dze hɔn a wɔregye hɔn nkwa no kaa hɔn ho daa daa.

## Tsir 3

1. Da kor bi, Peter nye John siaan anan kɔr asɔrfi no mu ewiaber ndɔnebiasa mpaabɔ ber no mu.
2. Nna barimba bi wɔ hɔ a wɔwoo no obubuafo a daa wɔdze no bɔto asɔrfi abotsen a wɔfrɛ no Fɛɛfɛw no ano, ama ɔaaserɛ hɔn a wɔrokɔ asɔrfi no mu no adze.
3. Ɔno na ohun Peter nye John dɛ wɔrekɛhɛn asɔrfi no mu no, obisaa hɔn hɔ akyɛdze.
4. Na Peter dze n'enyiwa tsiim no do, na John so dɛmara, na ɔsee dɛ, Hwɛ hɛn.
5. Na ɔhwɛɛ hɔn komm, nna osusu dɛ oribenya biribi efi hɔn hɔ.
6. Na Peter see no dɛ, Sika nye dwetɛ dze, minnyi bi, na dza mowɔ na medze rema wo yi. Nazarɛtnyi Jesus Kraest ne dzin mu, nantsew.
7. Na osuoo ne nsa nyimfa mu maa no do, na amonmu hɔ ara n'anansa nye n'anamɔn mu yɛɛ dzen.
8. Na ohuruwii gyinae, na ɔnantsewee; na ɔnye hɔn kɔr asɔrfi no mu, na ɔnam no nna oruhuruhuruw, na oriyi Nyankopɔn ayɛw.
9. Na nkorɔfo nyina hun no dɛ ɔnam na oriyi Nyankopɔn ayɛw.
10. Na wohunii so dɛ ɔnoara nye nyia adzeserɛ ntsi ɔtsena Abow a wɔfrɛ no Fɛɛfɛw no ano no; na adze a ayɛ no no ntsi nwanwa nye ahobow hyɛɛ hɔn ma.
11. Ber a nna ɔtetar Peter na John ho no, nkorɔfo nyina tutuu mbirika behyiaa hɔn nkyɛn wɔ abrandaa a wɔfrɛ no Solomon dze no no do, a hɔnho abow hɔn kɛse.
12. Na Peter hunii no, obuaa nkorɔfo no dɛ, Israel mbarimba, Ɔyɛ dɛn na iyi yɛ hom nwanwa, anaadɛ ɔyɛ dɛn na hom hwɛ hɛn hann, dɛ gyama hɛnankasa hɛn tum anaa hɛn sompa na yɛdze maa ɔnantsewee yi?
13. Abraham nye Isaak nye Jakob hɔn Nyankopɔn, hɛn egyanom Nyankopɔn, na ɔahyɛ n'Akowaa  Jesus enyimnyam; ɔno a hom yii no mae, na hom poow no wɔ Pilate a obuu atsɛn dɛ nkyɛ obegyaa no no enyim no.
14. Na hom poow Krɔnkrɔnnyi nye Tseneneenyi no, na hom serɛɛ dɛ wɔmfa owudzifo nkyɛ hom
15. na nkwa Hen no dze, hom kum no; ɔno na Nyankopɔn nyaan no fii ewufo mu: ɔno ho adasefo nye hɛn.
16. Na ɔnam ne dzin mu gyedzi do na ne dzin do na ama oyi a hom hu no na hom nyim no yi atse apɔw: nyew, gyedzi a ɔnam no do na ɔama no ahosan koraa dɛm wɔ hom nyina enyim yi.
17. Na afei, enuanom, minyim dɛ hom nnyim ntsi na hom yɛe, dɛ mbrɛ hom etsitsir so yɛe.
18. Na dza Nyankopɔn nam no nkɔnhyɛfo nyina anomu kae too hɔ dɛ otwar dɛ ne Kraest no bohu amandze no, aba mu.
19. Dɛm ntsi hom nnu homho, na hom ndan mbra Nyankopɔn hɔ, ama wɔaapepa hom bɔn efi hom ho,
ACT.3.20, ama dɛm no Ewuradze aama hom ahotɔ mber, na ɔaasoma Kraest a woeyi no esi hɔ ama hom dada no, mekyerɛ Jesus a;
21. ɔno na ɔsɛ dɛ ɔsor gye no sie, dze kodu ndzɛmba nyina ahyɛnanmu ber a Nyankopɔn nam no nkɔnhyɛfo krɔnkrɔn a wɔwɔ hɔ fi tsetse no hɔn anomu kae no.
22. Na Moses kaa dɛ, Nkɔnhyɛnyi bi na Ewuradze Nyankopɔn bɛma no do ama hom wɔ hom enuanom mu, dɛ mbrɛ ɔmaa emi so do no: ɔno na hom ntsie no wɔ dza ɔbɛka akyerɛ hom nyina mu., #Deut 18.15
23. Na ɔbɛba dɛ ɔkra biara a onnketsie nkɔnhyɛnyi no, wɔbɛsɛɛ no efi ɔman no mu.
24. Ɛhɛɛ, nkɔnhyɛfo nyina a wofi Samuel do nye hɔn a wodzi do no dodow a wɔkasae no, hɔn so kaa nda yi ho asɛm.
25. Hom nye nkɔnhyɛfo no nye ahyɛmu a Nyankopɔn nye hom egyanom dzii no mba, osiandɛ ɔsee Abraham dɛ, W'asefo mu na wobehyira asaase do ebusua biara.
26. Hom na Nyankopɔn nyaan n'akowaa no, odzii kan somaa no hom nkyɛn dɛ ombehyira hom, dɛ ɔmbɛdan hom nyina mfi hom emumuyɛ mu.

## Tsir 4

1. Na wɔrekasa kyerɛ nkorɔfo no, asɔfo nye asɔrfi safohen, nye Sadusiifo no baa hɔn do,
ACT.4.2, na ɔyɛɛ hɔn ehi dɛ wɔnam Jesus do reka ewufo mu soɛr ho asɛm.
3. Na wɔdze nsa suoo hɔn mu dze hɔn kesiee dɛ adze nkye: osiandɛ nna edu anafua.
4. Na hɔn a wɔtsee asɛm no dodowara gyee dzii; na nyimpa no dodow bɛyɛɛ mpemenum.
5. Na ɔbaa dɛ adze kyee no, hɔn etsitsir nye mpanyimfo nye kyerɛwfo no behyiae wɔ Jerusalɛm,
ACT.4.6, wɔnye ɔsɔfopanyin Annas, nye Kaiafas, nye John, nye Alɛksandar, nye dodowara a wofi sɔfopanyin ebusua mu.
7. Na wɔdze hɔn begyinaa finimfin bisaa hɔn dɛ, Ebɛn tum anaadɛ ebɛn dzin mu na hom yɛɛ yi?
8. Nna Peter a Sunsum Krɔnkrɔn ahyɛ no ma no see hɔn dɛ, Ɔman mu etsitsir, nye mpanyimfo,
ACT.4.9, sɛ dza wɔrepɛnsa hɛn mu ndɛ wɔ yie a wɔayɛ ama ɔyarfo yi ho, nye dɛ, Ɔnam ebɛnadze do na wɔagye no nkwa a;
10. hom nyina nye Israelman nyina nhu dɛ Nazarɛtnyi Jesus Kraest a hom bɔɔ no mbeamudua mu na Nyankopɔn nyaan no fii ewufo mu no, ne dzin mu a; ɔno no mu na oyi no ho asan gyina hom enyim ha yi.
11. Ɔno nye ɔbo a hom adantofo emmbu no bi, na wɔayɛ no kutuwdo bo.
12. Na nkwagye nnyi obiara so mu: eso dzin fofor biara nnyi wi yi ase a wɔdze ama wɔ nyimpa mu a otwar dɛ wɔgye hɛn nkwa wɔ mu.
13. Na wohun Peter nye John hɔn ndam no, na wɔtsee ase dɛ wɔyɛ nyimpa a wonnsuaa nwoma na wɔyɛ ntsetsekwaa no, ɔyɛɛ hɔn nwanwa; na wohun dɛ wɔnye Jesus anantsew pɛn.
14. Na wɔhwɛɛ nyimpa a wɔasa no yarba no a ɔnye hɔn gyina hɔ no, woenntum annka hwee enntsia hɔn.
15. Dɛm ntsi wɔhyɛɛ hɔn dɛ womfi bagua mu hɔ nkɔ nkyɛn, na wotuu hɔn mu egyina,
ACT.4.16, dɛ, Yɛnyɛ nyimpa yi dɛn? Wɔnam hɔn do ayɛ asɛnkyerɛdze a ɔyɛ nwanwa, a ada edzi ama hɔn a wɔtse Jerusalɛm nyina, na yerunntum nnsan.
17. Na mbrɛ ɔbɛyɛ ma ɔnnkɛda ho atahye ɔman mu no, hom mma yempuw hɔn dɛ mma wɔnnka dzin yi ho asɛm nnkyerɛ nyimpa biara bio.
18. Na wɔfrɛɛ hɔn hyɛɛ hɔn dɛ mma wɔnnkasa, eso mma wɔnnkyerɛkyerɛ wɔ Jesus dzin mu koraa.
19. Na Peter nye John buae see hɔn dɛ, Sɛ ɔtsen wɔ Nyankopɔn enyim dɛ yetsie hom kyɛn Nyankopɔn a, hom mbua atsɛn:
20. na hɛn dze, yerunntum gyedɛ yɛka dza yeehu na yɛatse.
21. Na hɔn dze, wopupuuw hɔn bio no, wɔmaa wɔkɔree, na woennhu mbrɛ wɔbɛyɛ atsea hɔn wɔ ɔman no ntsi, osiandɛ hɔn nyina hyɛɛ Nyankopɔn enyimnyam wɔ dza esi no ho.
22. Nna nyimpa no a wɔyɛɛ dɛm ayarsa asɛnkyerɛdze yi wɔ no do no, edzi bɔbor mfe eduanan.
23. Na wogyaa hɔn no, wɔbaa hɔn mfɛfo nkyɛn, na wɔbɛkaa dza asɔfompanyin nye mpanyimfo no see hɔn nyina kyerɛɛ hɔn.
24. Na wɔtsee no, wɔyɛɛ anokor maa hɔn ndze do maa Nyankopɔn see dɛ, Yewura, ɔwo a eyɛɛ ɔsor nye asaase nye po nye no mu dza ɔwɔ mu nyina
25. a enam Sunsum Krɔnkrɔn do kae wɔ w'akowaa David anomu dɛ, Ebɛnadze ntsi na amanaman reyɛ gyigyeegye, Na amanamamfo rususu adze gyangyan yi?, #Dwom 2.1
26. Asaase do ahemfo baa mpasuar, Etsitsir boaa ano tsiaa Ewuradze nye ne Kraest no:
27. ampaara w'Akowaa Krɔnkrɔn Jesus a asera no no, na Herod nye Pontius Pilate nye amanamamfo nye Israelmba hyiae tsiaa no, wɔ kurow yi mu, , #Luk 23.7-11; Mat 27.1, 2; Mar 15.1; Luk 23.1; Joh 18.28
28. dɛ wɔrebɛyɛ dza wo nsa nye w'apam hyɛe too hɔ dɛ onsi no nyina.
29. Na afei, Ewuradze, hwɛ hɔn empuw, na ma wo nkowaa mfa ndamyɛ nyina nka w'asɛm,
ACT.4.30, dɛ ebɛtsen wo nsa asa yarba, ma wɔnam w'Akowaa Krɔnkrɔn Jesus ne dzin do aayɛ nsɛnkyerɛdze nye anwanwadze.
31. Na wowiee nkotoserɛ mpaabɔ no, beebi mbrɛ woehyia hɔ no wosowee, na Sunsum Krɔnkrɔn hyɛɛ hɔn nyina ma, na wɔdze ndam kaa Nyankopɔn asɛm no.
32. Na nyimpadodow a wɔgyee dzii no, yɛɛ akoma kor, nye ɔkra kor; na hɔn mu biara annse dɛ ndzɛmba a ɔwɔ yɛ nankasa nedze, na ne nyina yɛɛ hɔn kwasafodze., #Ndwu 2.44
33. Na ahoɔdzen kɛse na asomafo no dze gyee Jesus no wunyan ho dase, na adom kɛse baa hɔn nyina do.
34. Eso obiara nnyi hɔn mu a ohiaa no, na hɔn a wɔwɔ nsaase nye adan tontɔnee, na wɔdze dza wɔtɔnee ne tsibo bae,
ACT.4.35, na wɔdze boguu asomafo no ananadze, na wɔkyɛe maa obiara dɛ mbrɛ ohia no.
36. Na Josef a asomafo no too no Barnabas (ne nkyerɛase nye dɛ Awerɛkyekyer Ba no) a ɔyɛ Levinyi a ofi Siprusman mu no,
ACT.4.37, ɔwɔ asaase, na ɔtɔnee, na ɔdze ne sika bae boguu asomafo no ananadze.

## Tsir 5

1. Na ɔbarimba bi a ne dzin dze Ananias nye ne yer Safira kɔtɔɔn asaase bi,
ACT.5.2, na ɔdze ne tsisika bi siei, nna ne yer so nyim ho bi, na ɔdze fa bi bae bɔtoo asomafo no ananadze.
3. Na Peter see dɛ, Ananias, ɔyɛ dɛn na Satan ahyɛ w'akoma ma dɛ ibedzi ator akyerɛ Sunsum Krɔnkrɔn no, na edze asaase no ne tsisika no bi esuma?
4. Ana ɔwɔ hɔ no, nnyɛ wankasa wodze bi a? Na wɔtɔnee no, onnyi wankasa wo nsamu bi? Ɔyɛ dɛn na adwen adze yi wɔ w'akoma mu? Nnyɛ nyimpa na edzi ator akyerɛ hɔn, na Nyankopɔn a.
5. Na Ananias tsee nsɛm yi no, otwae hwee famu wui, na hu kɛse kaa hɔn a wɔtsee yinom nyina.
6. Na mberantsɛ no soɛree kyekyeer no ho, na wɔdze no kɔree kesiee no.
7. Na n'ekyir bɛyɛ ndɔnhwer ebiasa, na ne yer a onnyim dza esi no so bae.
8. Na Peter see no dɛ, Ka kyerɛ me, ana hom tɔɔn asaase no gyee dɛmara? Na ɔsee dɛ, Nyew, dɛmara.
9. Na Peter see no dɛ, Ɔyɛ dɛn na hom ayɛ kor dɛ hom robɔsɔ Ewuradze Sunsum no ahwɛ yi? Hwɛ, hɔn a wokesiee wo kun no anan wɔ abowano, na wɔbɔsoa wo so akɔ dɛmara.
10. Na ɔhwee n'ananadze amonmu hɔ ara wui; na mberantsɛ no bae bohun dɛ oewu no, wɔsoaa no kɔree kesiee no no kun nkyɛn.
11. Na hu kɛse baa asɔr mu no nyina, nye dodow a wɔtsee yinom nyina do.
12. Na wɔnam asomafo no nsa do na wɔyɛɛ nsɛnkyerɛdze nye anwanwadze pii wɔ ɔman no mu, na hɔn nyina yɛɛ adwenkor wɔ Solomon abrandaa mu.
13. Na nkaa no mu obiara ennsi no bo dɛ ɔdze noho bɔ hɔn ho, na ɔman no dze, wɔkamfoo hɔn.
14. Na dodow bɛkaa hɔn ho a wɔgyee Ewuradze dzii, mbarimba nye mbaa pii,
ACT.5.15, ma wɔsoaa ayarfo fiir edzi baa abrɔn mu so bɔtotoo mpikyi nye nkɛtɛ do, ama Peter resen a no sunsuma aakata hɔn mu bi do.
16. Na nkurow a oetwa ho ehyia no mu nyimpadodow so dze ayarfo nye hɔn a esunsum fi rehyɛ hɔn amen baa Jerusalɛm, na wɔyɛɛ hɔn nyina edur.
17. Na ɔsɔfopanyin nye hɔn a wɔka no ho a wofi Sadusiifo fɛkuw no soɛree, na nyinkun hyɛɛ hɔn ma,
ACT.5.18, na wɔdze hɔn nsa suoo asomafo no mu, na wɔdze hɔn koguu kwasafo efiadze.
19. Na Ewuradze bɔfoe bobuee efiadze no no mbobow no na ɔdze hɔn puei, na ɔsee dɛ,
ACT.5.20, Hom nkɔ nkegyina asɔrfi no mu nkɛka dɛm Nkwa yi ne nsɛm nyina nkyerɛ ɔman no.
21. Na wɔtsee no, wɔkɔr asɔrfi no mu anapaatu kɛkyerɛkyerɛe. Na ɔsɔfopanyin no nye hɔn a wɔka no ho no bae, na wɔbɛfrɛɛ baguafo nye Israelmba mpanyimfo nyina boaa ano, na wɔsomae kɔr efiadze hɔ dɛ wɔnkɛfa hɔn mbra.
22. Na asomfo no kɔr hɔ na woennhu hɔn efiadze hɔ no, wɔsanee bɛkaa dɛ,
ACT.5.23, Efiadze no dze, yekohun dɛ wɔatow mu yie pɛpɛɛpɛr, na ahwɛfo no gyina ekyir wɔ abowano, naaso yebuei no yeennhu obiara wɔ mu.
24. Na asɔrfi safohen no nye asɔfompanyin no tsee nsɛm yi no, hɔn tsirmu yɛɛ hɔn konsee wɔ ho dɛ, na ebɛn asɛm nye yi?
25. Na obi bae bɛkaa kyerɛɛ hɔn dɛ, Hwɛ, mbarimba no a hom dze hɔn guu efiadze no gyina asɔrfi no mu rekyerɛkyerɛ ɔman no.
26. Nna safohen no nye asomfo no kɔree kɛfaa hɔn bae, nnyɛ akataban do bi a, osiandɛ wosuroo ɔman no, amma woeennsiw hɔn abo.
27. Na wɔdze hɔn bae no, wɔdze hɔn begyinaa bagua mu, na ɔsɔfopanyin no bisaa hɔn dɛ,
ACT.5.28, Yɛbraa hom ketsee dɛ mma hom nnkyerɛkyerɛ wɔ dɛm dzin yi mu; na hwɛ, hom dze hom nkyerɛkyerɛ ahyɛ Jerusalɛm nyina ma, na hom pɛ dɛ hom dze nyimpa yi no bɔgyaa ba hɛn do.
29. Na Peter nye asomafo no buae see dɛ, Otwar dɛ yetsie Nyankopɔn asɛm mbom kyɛn nyimpa dze.
30. Hɛn egyanom Nyankopɔn nyaan Jesus a hom sɛɛn no dua do kum no no.
31. Ɔno na Nyankopɔn dze ne nsa nyimfa maa no do dɛ Safohen nye Agyenkwa, dɛ ɔmma Israel nnuho nye bɔnfakyɛ.
32. Na hɛn yɛyɛ nsɛm yi ho adasefo, dɛmara so na Sunsum Krɔnkrɔn no a Nyankopɔn dze ama hɔn a wotsie no no yɛ.
33. Na hɔn dze wɔtsee yi no, hɔn akoma mu twitwaa hɔn, na wɔkɔr apam dɛ woboku hɔn.
34. Na baguafo no mu baako a ɔyɛ Farisiinyi a ne dzin dze Gamaliel a ɔyɛ mbrakyerɛfo a ɔman no nyina buu no bi no soɛree, na ɔhyɛɛ dɛ wɔmfa nyimpa no mfir edzi kakra.
35. Na ɔsee hɔn dɛ, Israel mbarimba, hom nhwɛ hom ho yie wɔ nyimpa yi ho, dza hom rebɛyɛ.
36. Na ansaana mber yi rebɛba no, na Teudas a ɔhyehyɛɛ noho dɛ ɔyɛ obi soɛree, na mbarimba a hɔn dodow bɛyɛ dɛ ahaanan dze hɔnho kɔbɔɔ no ho; ɔno na wokum no, na hɔn a wotsiee no nyina hwetsee, na wɔyɛɛ gyan.
37. Na oyi ekyir, Judas Galiliinyi soɛɛr ɔkankyerɛw nda no mu, na ɔtwee binom pii dzii n'ekyir; na ɔno so wui, na hɔn a wotsiee no nyina bɔɔ apetse.
38. Na afei mese hom dɛ, Hom ntwe hom ho mfi nyimpa yi ho, na hom ngyaa hɔn: na sɛ apam yi anaa edwuma yi fir nyimpa mu a, obobutuw;
39. na sɛ ofir Nyankopɔn a, hom runntum mmbutuw no, amma hom aammbɛyɛ dɛ hom nye Nyankopɔn mpo roko.
40. Na wotsiee no na wɔfrɛɛ asomafo no bae, na wɔhwee hɔn na wɔbraa hɔn dɛ mma wɔnnkasa wɔ Jesus dzin mu, na wogyaa hɔn.
41. Na hɔn dze, wɔdze dɛw fii baguafo no enyim hɔ kɔree, dɛ woebu hɔn bi dɛ wɔsɛ dɛ wɔbɔ hɔn adapaa wɔ Dzin no ntsi.
42. Na woenngyaa dɛ daa nyina wɔ asɔrfi mu nye efiefie no, wɔkyerɛkyerɛ na wɔka asɛmpa wɔ Jesus ho, dɛ ɔno nye Kraest no.

## Tsir 6

1. Na nda yi mu no a esuafo no dodow rodɔɔ so no, ehwinhwin baa Helenifo no mu tsiaa Hebriwfo no, osiandɛ wobuu hɔn enyi guu hɔn ekunafo do wɔ daadaa som no mu.
2. Na duebien no frɛɛ esuafo kuw no nyina baa hɔn nkyɛn, na wɔsee dɛ, Ɔmmfata dɛ hɛn yɛbɛdan Nyankopɔn asɛm egya, na yɛakɔsom apon do.
3. Dɛm ntsi, enuanom, hom nhwehwɛ hom mu mbarimba beesuon a wɔwɔ dzin pa a Sunsum nye nyansa ahyɛ hɔn ma, na yenyi hɔn nsi edwuma yi do.
4. Na hɛn dze, yɛbɔkɔ do araa esuo mpaabɔ nye nyamesɛm no som mu dzen.
5. Na asɛm no sɔɔ dɔm no nyina enyi; na woyii Stefen, ɔbarimba a gyedzi nye Sunsum Krɔnkrɔn ahyɛ no ma, nye Filip, nye Prokorɔs, nye Nikanor, nye Timon, nye Parmenas, nye Nikolas a ofi Antiok a ɔadan Jewnyi no;
6. hɔn na wɔdze hɔn gyinaa asomafo no enyim, na wɔbɔɔ mpaa dze hɔn nsa guu hɔn do.
7. Na Nyankopɔn n'asɛm no dɔree, na esuafo no dodow yɛɛ pii wɔ Jerusalɛm, na asɔfo no so hɔn mu okuw kɛsenara yɛɛ setsie maa gyedzi no.
8. Na Stefen a adom nye ahoɔdzen ahyɛ no ma no, yɛɛ anwanwadze nye asɛnkyerɛdze akɛse wɔ ɔman no mu.
9. Na binom a wofi nhyiamudan a nna wɔfrɛ no Fahodzifo Hyiadan nye Sirenefo nye Alɛksandriafo nye hɔn a wofi Silisia nye Asia dze no mu soɛree, nye Stefen gyee ekyingye.
10. Na woenntum enngyina nyansa nye Sunsum a ɔdze kasae no ano.
11. Nna wɔhyɛɛ nyimpa bi tsipia ma wɔsee dɛ, Yɛatse dɛ ɔka ebususɛm tsia Moses nye Nyankopɔn.
12. Na wohuenyaan ɔman no nye mpanyimfo, nye kyerɛwfo no, ma wɔbaa no do bɛkyeer no dze no kɔr bagua mu;
13. na wɔdze adasefo atorfo begyinaa hɔ a wɔsee dɛ, Nyimpa yi nngyaa dɛ ɔkasa tsia krɔnkrɔnbea yi nye mbra no.
14. Na yɛatse dɛ ɔka dɛ Jesus Nazarɛtnyi no bobutuw bea yi, na ɔasakyer amambra a Moses dze maa hɛn no.
15. Na hɔn a wɔtse bagua mu hɔ nyina dze hɔn enyiwa tsiim no do no, wohun n'enyim dɛ ɔtse dɛ sor abɔfo enyim.

## Tsir 7

1. Na ɔsɔfopanyin no bisaa no dɛ, Ana asɛm yi tse dɛm a?
2. Na Stefen see dɛ, Enuanom nye egyanom, hom ntsie: Enyimnyam Nyankopɔn yii noho kyerɛɛ hɛn egya Abraham, ber a ɔwɔ Mesopotemia no, ansaana ɔrebɛtsena Haran
3. na ɔsee no dɛ, Fi w'asaase do nye w'ebusuafo mu, na bra asaase a mebɛkyerɛ wo no do.
4. Nna ofii Kaldeafo asaase no do bɛtsenaa Haran; na n'egya wu ekyir no, Nyankopɔn maa ofii hɔ bɛtsenaa asaase a hom tse do sesei yi do.
5. Na ɔamma no egyapadze wɔ mu, nnyɛ anamɔn kor bi mpo; mbom ɔbɔɔ no anohoba dɛ ɔdze bɛma ɔno nye n'asefo a wodzi n'ekyir ma aayɛ hɔndze: naaso nna onnyae nnyaa ba.
6. Na mbrɛ Nyankopɔn kae nye dɛ n'asefo bɛyɛ ahɔho wɔ anana asaase do, na wɔdze hɔn ayɛ nkowaa, na wɔayɛ hɔn bɔn mfe ahaanan., #Gye 15.13
7. Na ɔman no a wɔbɔkɔ hɔn mu nkowaasom no, mubobu hɔn atsɛn, Nyankopɔn na ɔse: na n'ekyir no wobefi hɔ na wɔabɔsom me wɔ bea yi mu.
8. Na ɔmaa no twatsia ahyɛmudzi no; na ɔdze dɛm woo Isaak, na ne ndaawɔtwe no otwaa no twatsia; na Isaak woo Jakob, na Jakob woo egyanom mpanyin duebien no.
9. Na mpanyin duebien no dze enyitan tɔɔn Josef kɔr Egypt; na Nyankopɔn dzii n'ekyir, , #Gye 37.11; Gye 37.28; Gye 39.2
10. na oyii no fiir n'amandzehu nyina mu, na ɔmaa no adom nye nyansa wɔ Farao, Egypthen no, enyim, na ɔyɛɛ no otsitsir wɔ Egypt nye ne fie nyina do.
11. Na ɔkɔm sii Egypt nyina, nye Keenan, nye amandzehu kɛse, na hɛn egyanom ennya edziban., #Gye 42.1
12. Na Jakob tsee dɛ edziban wɔ Egypt no, ɔsomaa hɛn egyanom kan.
13. Na dza otsia ebien no, Josef yii noho kyerɛɛ no nuanom no, na Farao so bohun Josef n'ebusua no.
14. Na Josef somae ma wɔkɛfaa n'egya Jakob nye n'ebusuafo nyina a wɔyɛ nyimpa eduosuon enum no baa ne nkyɛn., #Gye 45.9, 10, 17
15. Na Jakob kɔr Egypt; na ɔno nye hɛn egyanom wuwui;
16. na wɔdze hɔn kɔr Sekem, na wɔdze hɔn kɔtotoo nda a Abraham dze dwɛɛtɛɛ tɔɔ no wɔ Sekem Hamor mba no hɔ no mu.
17. Na anohoba a Nyankopɔn kaa ho ntam kyerɛɛ Abraham n'aber rudu no, ɔman no dɔree na wɔyɛɛ pii wɔ Egypt, , #Eks 1.7
18. dze kodur dɛ Egypthen bi soɛree a onnyim Josef.
19. Ɔno na ɔnye hɛn ebusua dzii no yayaayaw, na ɔyɛɛ hɛn egyanom bɔn, na ɔmaa wɔtotoow hɔn nkɔkowaba gui ma wowuwui., #Eks 1.10
20. Na aber no ara mu na wɔwoo Moses, na no ho yɛɛ fɛw wɔ Nyankopɔn enyim; na wɔhwɛɛ no abosoom ebiasa wɔ n'egya fie
21. na wɔtoow no kyenee no, Farao babaa kɛfaa no, na ɔtsetsee no dze no yɛɛ ne ba.
22. Na wɔdze Egyptfo nyansaa nyina tsetsee Moses, na ɔyɛɛ otumfo wɔ ne nsɛm nye ne ndzeyɛɛ nyina mu.
23. Na odzii mfe eduanan no, ɔbaa n'akoma mu dɛ ɔbɔkɔ akɔhwɛ no nuanom Israelmba no.
24. Na ohun obi a wɔreyɛ no bɔn no, ɔgyee ne tsir, na ɔtɔɔ nyia wɔrehyɛ no do no no wer kum Egyptnyi no;
25. na osusuu dɛ no nuanom tse ase dɛ Nyankopɔn nam ne nsa do rebɛgye hɔn: naaso wɔanntse ase.
26. Na adze kyee no, okopuee no nuanom do dɛ wɔroko, na ɔpɛɛ dɛ ɔka hɔn bɔ mu dɛ, Mbarimba, hom yɛ enuanom: ɔyɛ dɛn na hom reyɛ homho bɔn yi?
27. Na nyia ɔreyɛ ne nyɛnko bɔn no suun no dɛ, Woana yɛɛ wo ɔpanyin nye ɔtsɛmbuafo wɔ hɛn do?
28. Epɛ dɛ iku me dɛ mbrɛ ikum Egyptnyi no ndeda no?
29. Na asɛm yi ntsi Moses guanee, na ɔkɛyɛɛ hɔho wɔ Midian asaase do, na ɔwoo mbabanyin beenu wɔ hɔ., #Eks 18.3
30. Na mfe eduanan twaa mu no, Ewuradze bɔfoe yii noho kyerɛɛ no wɔ Sinai kokwaa ho sar no do, wɔ gyaframee a ofi haban bi mu.
31. Na Moses hunii no, ɔyɛɛ no nwanwa wɔ n'enyi do, na ɔtwee pinii dɛ ɔrokɔhwɛ no, Ewuradze ndze baa dɛ,
ACT.7.32, Emi nye w'egyanom Nyankopɔn, Abraham nye Isaak nye Jakob hɔn Nyankopɔn. Na Moses ho popoe na oenntum annhwɛ.
33. Na Ewuradze see no dɛ, San w'anan mpaboa: na bea a igyina do yi yɛ asaase krɔnkrɔn.
34. Ampaara mehu me man a ɔwɔ Egypt hɔn amandzehu, na matse hɔn apempen, na mesian dɛ merebɛgye hɔn: na afei bra ma monsoma wo wɔ Egypt.
35. Moses yi ara a wɔpoow no dɛ, Woana na ɔyɛɛ wo ɔpanyin nye ɔtsɛmbuafo wɔ hɛn do no, ɔnoara na Nyankopɔn nam bɔfo a oyii noho kyerɛɛ no haban mu no ne nsa do somaa no dɛ ɔpanyin nye ɔgyefo.
36. Oyi na ɔdze hɔn fii Egypt puei, yɛɛ anwanwadze nye asɛnkyerɛdze wɔ Egypt, nye Po Memen mu, nye sar no do mfe eduanan.
37. Oyi nye Moses a ɔkaa kyerɛɛ Israelmba no dɛ, Nkɔnhyɛnyi bi na Nyankopɔn bɛma ɔasoɛr ama hom wɔ hom enuanom mu, dɛ mbrɛ ɔmaa me so., #Deut 18.15
38. Oyi na ɔwɔ dɔm a wɔaboa ano wɔ sar no do no mu a ɔnye ɔbɔfo a ɔkasaa kyerɛɛ no wɔ Sinai kokwaa do no nye hɛn egyanom wɔ hɔ, na onyaa nkwasɛm a nkwa wɔ mu dɛ ɔmfa mma hɛn no;
39. na hɛn egyanom ammpɛ dɛ wotsie no, na wosuun no, na wɔdze hɔn akoma sanee kɔr Egypt,
ACT.7.40, na wɔsee Aaron dɛ, Yɛ enyame a wobedzi hɛn enyim ma hɛn, na Moses yi a ɔdze hɛn fii Egypt bae no dze, yennyim dza ayɛ no.
41. Na wɔyɛɛ nantwiba wɔ nda no mu, na wɔbɔɔ afɔr maa honyi no, na wodzii ehurusi wɔ hɔn nsaano edwuma ho.
42. Na Nyankopɔn daan n'enyi, na ɔdze hɔn maa dɛ wɔnsom wimu ndzɛmba, dɛ mbrɛ wɔakyerɛw wɔ nkɔnhyɛfo nwoma no mu dɛ, Israel fifo, aso hom bɔɔ okum afɔr na afɔr horow maa me Mfe eduanan wɔ sar no do?
43. Mbom hom faa Molɔk ntamadan, Nye ɔbosom Refan nworaba, Ehonyi a hom yɛɛ dɛ hom bɔsom hɔn; Na mobɔsoa hom akɔ Babilɔn ekyir noho.
44. Hɛn egyanom nyaa adasehyɛ ntamadan no wɔ sar no do, dɛ mbrɛ nyia ɔkasaa kyerɛɛ Moses no hyɛɛ dɛ ɔnyɛ no dɛ mbrɛ nsusudo a ohunii no tse no., #Eks 25.9
45. Ɔno na hɛn egyanom nsa nyae kae no, wɔnye Josua dze baa amanaman a Nyankopɔn paam hɔn fii hɛn egyanom enyim no asaase do. Na ɔtse dɛm dze besi David n'aber do.
46. Ɔno na onyaa Nyankopɔn enyim adom, na ɔserɛɛ dɛ wɔmma ɔnhwehwɛ tsenabew mma Jakob Nyankopɔn.
47. Na Solomon sii dan maa no.
48. Naaso nyia ɔwɔ sorsor no nntsena dza nsa ayɛ mu; dɛ mbrɛ nkɔnhyɛnyi no ka dɛ,
ACT.7.49, Ɔsor nye m'ahengua, Na asaase nye m'ananadzegua: Ɔdan bɛn na hom besi ama me? Ewuradze na ɔse, Anaadɛ henfa nye m'ahomgyebea?, #Isa 66.1
50. Ana nnyɛ me nsa na ɔyɛɛ yinom nyina?
51. Hom a hom asen hom kɔn a wonntwaa hom twatsia wɔ akoma nye asomu, daa hom siw Sunsum Krɔnkrɔn no kwan: dɛ mbrɛ hom egyanom yɛe no, mbrɛ hom so yɛ nye no.
52. Nkɔnhyɛfo no mu woana na hom egyanom ennhiahia no ho? Na wokum hɔn a wodzii kan kaa ɔtseneneenyi no ne mbae no; ɔno na hom ayɛ no ho yimafo nye ewudzifo;
53. hom a hom gyee mbra no dɛ abɔfo ahyɛdze, naaso hom enndzi do!
54. Na wɔtsee yinom no, hɔn akoma mu wowɔɔ hɔn, na wɔtwɛɛr hɔn se guu no do.
55. Naaso ɔno dze, Sunsum Krɔnkrɔn ahyɛ no ma no, ɔhwɛɛ sor hann, na ohun Nyankopɔn n'enyimnyam, nye Jesus dɛ ogyina Nyankopɔn n'enyimfa,
ACT.7.56, na ɔsee dɛ, Hwɛ, muhu dɛ ɔsor ebue, na nyimpa Ba no gyina Nyankopɔn enyimfa.
57. Na wɔdze ndze kɛse tseatseaa mu, na wosisiiw hɔn asowa, wɔdze adwenkor kotui hyɛɛ no do;
58. na woyii no edzi fii kurow no mu kesiiw no abo: na adasefo no dze hɔn ntar guu aberantsɛ bi a wɔfrɛ no Saul n'ananadze.
59. Na worisiw Stefen abo no, ɔbɔɔ mpaa dɛ, Ewuradze Jesus, gye mo sunsum.
60. Na obuu ntwɛr, na ɔdze ndze kɛse tseaa mu dɛ, Ewuradze, mma mmfa bɔn yi nnto hɔn do. Na ɔkaa yi no, ɔkaa n'enyi guu do.

## Tsir 8

1. Na Saul so peen no ku no do. Na da no ahohiahia kɛse baa asɔr a ɔwɔ Jerusalɛm no do; na hɔn nyina petsee kɔr Judea nye Samaria asaase do, gyedɛ asomafo no nko.
2. Na mbarimba nyamesurofo bi siee Stefen, na wosuu no pii.
3. Na Saul dze, opuuw asɔrmba no wurawuraa efiefi mu twetwee mbarimba nye mbaa, ma wɔdze hɔn koguu efiadze., #Ndwu 22.4
4. Na hɔn a wɔpetsee no kekyinii kɛkaa asɛmpa no.
5. Na Filip kɔr Samaria kurow mu kɛkaa Kraest ho asɛm kyerɛɛ hɔn.
6. Na nyimpadodow no tsee, na wohun nsɛnkyerɛdze a Filip yɛe no, wɔyɛɛ adwen kor tsiee nsɛm a ɔkaa kyerɛɛ hɔn no.
7. Na esunsum fi a wɔwɔ dodowara mu dze ndze kɛse tseaa mu puei, na mbubuifo nye mpakye pii so wɔyɛɛ hɔn edur.
8. Na dɛw kɛse baa kurow no mu hɔ.
9. Nna ɔbarimba bi a ne dzin dze Simon wɔ kurow no mu a kan no odzii esumansɛm, na ɔmaa Samariaman no ho boow hɔn, na ɔyɛɛ noho dɛ obi a ɔyɛ kɛse bi.
10. Ɔno na hɔn nyina, ofitsi nketseaba do kesi akɛse do tsiee no see dɛ, Oyi nye Nyankopɔn tum a wɔfrɛ no Kɛse no.
11. Na wotsiee no, osiandɛ nna ɔdze esumansɛm ama hɔn ho abow hɔn akyɛr.
12. Na wɔgyee Filip a ɔkaa Nyankopɔn ahenman nye Jesus Kraest ne dzin ho asɛmpa no dzii no, mbarimba nye mbaa maa wonumaa hɔn.
13. Na Simon nankasa gyee dzii, na wonumaa no no, ɔdze noho bɔɔ Filip ho, na ohun asɛnkyerɛdze nye tum ndwuma kɛse a wɔyɛe no, ɔyɛɛ no ahobow.
14. Na asomafo a wɔwɔ Jerusalɛm tsee dɛ Samaria agye Nyankopɔn asɛm no, wɔsomaa Peter nye John wɔ hɔn nkyɛn;
15. na wɔbae no, wɔbɔɔ mpaa maa hɔn dɛ wonnya Sunsum Krɔnkrɔn:
16. osiandɛ onnyae mmbaa hɔn mu biara do, na enuma ara nko na woenuma hɔn ahyɛ Ewuradze Jesus dzin mu.
17. Nna wɔdze hɔn nsa guu hɔn do, na wonyaa Sunsum Krɔnkrɔn.
18. Na Simon hun dɛ ɔnam asomafo no nsa a wɔdze guu do no do na wɔdze Sunsum Krɔnkrɔn rema no, ɔdze sika brɛɛ hɔn dɛ,
ACT.8.19, Hom mma mo so tum yi bi, ama obiara a medze nsa bogu no do no, oeenya Sunsum Krɔnkrɔn.
20. Na Peter see no dɛ, Wo sika nye wo nhyew, osiandɛ isusuu dɛ Nyankopɔn akyɛdze wɔdze sika nya.
21. Innyi kyɛfa anaa egyapadze wɔ asɛm yi mu, osiandɛ w'akoma nntsen wɔ Nyankopɔn enyim.
22. Dɛm ntsi, nu woho wɔ wo bɔn yi ho, na kotow serɛ Nyankopɔn kyerɛ dɛ ɔdze w'akoma mu adwen yi bɛkyɛ wo a.
23. Na mehu dɛ ewɔ bɔwen wenwen, na emumuyɛ ahoma akyekyer wo.
24. Na Simon buae see dɛ, Hom nserɛ Ewuradze mma me, mma dza hom aka yi mu biara aammba mo do.
25. Na hɔn dze, wɔgyee dase na wɔkaa Ewuradze asɛm no, wɔsanee baa Jerusalɛm, na wɔkaa asɛmpa no wɔ Samariafo nkuroba pii mu.
26. Na Ewuradze bɔfoe kasaa kyerɛɛ Filip dɛ, Soɛr, na kɔ pomu afamu kwan a ofi Jerusalɛm sian kɔ Gaza no a ɔyɛ sar no do.
27. Na ɔsoɛree kɔree; na hwɛ, ɔbarimba Etiopianyi, ɔsaa tumfo a ɔyɛ Etiopiafo ɔhembaa Kandase ne pianyi a ɔhwɛ ne sikakorabea nyina do nye yi, ɔaba Jerusalɛm abɔsɔr;
28. na ɔresan akɔ, na ɔtse ne tseaseanam mu rekenkan nkɔnhyɛnyi Isaia nwoma no.
29. Na Sunsum no see Filip dɛ, Twe bɛn, na fa woho kɔbɔ tseaseanam yi ho.
30. Na Filip tutuu mbirika kɔr ne nkyɛn, na ɔtsee dɛ ɔrekenkan nkɔnhyɛnyi Isaia nwoma no, na obisaa no dɛ, Ana etse dza erekenkan yi ase?
31. Na obuaa no dɛ, Mebɛyɛ dɛn etum, gyedɛ obi kyerɛ me kwan? Na ɔserɛɛ Filip dɛ ɔmfow mbɛtsena ne nkyɛn.
32. Na kyerɛw no mu beebi mbrɛ ɔrekenkan nye yi: Wɔdze no dɛ oguantsen kɔr ekumii; Na dɛ mbrɛ eguambaa tɔ ne yifo enyim mmum no, Dɛmara na ommbue n'ano;
33. N'ahobrɛadze mu wobuu no atsɛn: N'ebusuasantsen woana na obotum akyerɛ? Osiandɛ woeyi no nkwa efi asaase do.
34. Na pianyi no bisaa Filip dɛ, Meserɛ wo, woana ho asɛm na nkɔnhyɛnyi no reka yi? Nankasa ho anaa obi ho a?
35. Na Filip buee n'ano, na ofi kyerɛw no ara do kaa Jesus ho asɛmpa kyerɛɛ no.
36. Na wɔrokɔ hɔn kwan no, wodur nsu bi do; na pianyi no see dɛ, Hwɛ, nsu nye yi: ebɛnadze na osiw m'enuma ho kwan?
37. [Na Filip see dɛ, Sɛ edze w'akoma nyina gye dzi a, ewɔ ho kwan. Na obuaa dɛ, Megye midzi dɛ Jesus Kraest yɛ Nyankopɔn ne ba.]
38. Na ɔhyɛe ma tseaseanam no gyinae, na hɔn beenu nyina sianee kɔr nsu no mu, Filip nye ɔsaa no, na onumaa no.
39. Na wofii nsu no mu reba no, Ewuradze no Sunsum hwiim Filip, na pianyi no ennhu no bio. Na ɔdze dɛw kɔr no kwan.
40. Na Filip dze, wohun no wɔ Azotus; na orutwa mu no, ɔkaa asɛmpa no wɔ nkurow nyina mu, dze kɛpeem dɛ odur Kaesarea.

## Tsir 9

1. Na Saul da ho ara retseetsee na ɔrehyɛ Ewuradze n'esuafo no amen no, ɔkɔr ɔsɔfopanyin ne nkyɛn,
ACT.9.2, na okebisaa no hɔ tum nwoma dɛ ɔdze rokɔ Damaskɔs akɔ nhyiamudan no mu, ama sɛ ohu binom a wɔwɔ Ɔkwan no mu a, mbarimba o, mbaa o, ɔaakyekyer hɔn dze hɔn aaba Jerusalɛm.
3. Na ɔnam na ɔbɛɛn Damaskɔs no, awerɛfir mu ara kan fii sor bɛhyerɛnee twaa no ho hyiae;
4. na ɔhwee daadze, na ɔtsee ndze bi a ɔsee no dɛ, Saul, Saul, ɔyɛ dɛn na eretseetsee me yi?
5. Na ɔsee dɛ, Woana nye wo, Ewuradze? Na ɔsee dɛ, Emi nye Jesus a etaa no do no:
6. na soɛr kɔ kurow no mu, na wɔbɛka dza ɔsɛ wo dɛ eyɛ akyerɛ wo.
7. Na mbarimba a wɔnye no nam no totɔɔ mmum gyinagyinaa hɔ, osiandɛ wɔtsee ndze dze, naaso woennhu obiara.
8. Na Saul soɛree fii famu, na n'enyi do tsetsewee no, oennhu obiara, na wosusuoo ne nsa dze no baa Damaskɔs.
9. Na ndaansa nna onnhu adze, eso onndzidzi na ɔnnom.
10. Nna osuanyi bi wɔ Damaskɔs a ne dzin dze Ananias; ɔno na Ewuradze kaa kyerɛɛ no wɔ enyido adzehu mu dɛ, Ananias. Na ɔsee dɛ, Emi nye yi, Ewuradze.
11. Na Ewuradze see no dɛ, Soɛr kɔ ɔbrɔn a wɔfrɛ no Tɔɔtsen no mu, na kebisa wɔ Judas fie obi a ne dzin dze Saul a ofi Tarsus no n'ekyir kwan, na hwɛ, ɔrosɔr,
ACT.9.12, na oehu n'enyiwa do dɛ ɔbarimba a ne dzin dze Ananias reba ne nkyɛn, na ɔdze ne nsa ato no do dɛ onhu adze.
13. Na Ananias buaa dɛ, Ewuradze, matse ɔbarimba yi ho asɛm wɔ nyimpa pii anomu, bɔn dodow a ɔdze ayɛ w'ahotseweefo no wɔ Jerusalɛm;
14. na ha yi so ɔwɔ tum wɔ asɔfompanyin no nsamu dɛ ɔnkyer hɔn a wɔbɔ wo dzin nyina.
15. Na Ewuradze see no dɛ, Kɔ ara, na oyi nye nyia meyi no dɛ ɔnsoa me dzin nkɔ amanaman nye ahemfo, nye Israelmba enyim;
16. na mebɛkyerɛ no amandze pii a otwar dɛ ohu wɔ me dzin ntsi.
17. Na Ananias kɔree, na ɔkɛhɛɛn ofi no mu, na ɔdze ne nsa too no do see no dɛ, Onua Saul, Ewuradze Jesus a oyii noho kyerɛɛ wo wɔ ɔkwan a enam do reba no mu no, ɔasoma me dɛ hu adze, na Sunsum Krɔnkrɔn nhyɛ wo ma.
18. Na ntsɛmara na biribi tse dɛ abon fii n'enyiwa do gui, na ohun adze; na ɔsoɛree ma wonumaa no;
19. na ɔgyee edziban dzii ma no ho yɛɛ no dzen. Na odzii esuafo a wɔwɔ Damaskɔs no nkyɛn nda kakra.
20. Na ntsɛmara ɔkaa Jesus ho asɛm wɔ nhyiamudan no mu dɛ ɔno nye Nyankopɔn Ba.
21. Na hɔn a wɔtsee nyina hɔn ho boow hɔn, na wɔsee dɛ, Ana nnyɛ oyi nye nyia ɔsɛɛ hɔn a wɔbɔ dzin yi wɔ Jerusalɛm no, ana nyɛ iyi ntsi na ɔbaa ha dɛ ɔrebɛfa hɔn nkyehoma mu akɛma asɔfompanyin no bi?
22. Na mbom Saul n'ahoɔdzen yɛɛ dzen mbordo, na ne nkyerɛkyerɛ kofee dɛ Jesus nye Kraest no ara no, maa Jewfo a wɔwɔ Damaskɔs ho boow hɔn.
23. Na nda pii durii no Jewfo no paam ne tsir do dɛ woboku no:, #2 Kor 11.32
24. na Saul tsee hɔn apam no. Na wɔweɔɔn mbobow no ano ewia nye anadwe dɛ woboku no;
25. na n'esuafo no faa no anadwe dze no too kɛntsɛn mu duaa fasu mu gyaagyaa no too famu.
26. Na odur Jerusalɛm no, ɔhwehwɛɛ dɛ ɔdze noho kɔbɔ esuafo no ho; naaso hɔn nyina suroo no, na wɔanngye enndzi dɛ ɔyɛ osuanyi.
27. Na Barnabas faa no dze no kɔr asomafo no nkyɛn, na ɔkyerɛɛ mu kyerɛɛ hɔn mbrɛ ohun Ewuradze wɔ kwan no mu, na ɔkasaa kyerɛɛ no, na mbrɛ ɔnam Jesus dzin mu kaa asɛm ndam do wɔ Damaskɔs.
28. Na ɔnye hɔn dzii ndɔfir wɔ Jerusalɛm,
ACT.9.29, na ɔdze ndam kaa asɛm wɔ Ewuradze ne dzin mu; na ɔnye Helenifo no kasae na wɔgyee ekyingye; na wɔhwehwɛɛ dɛ woku no.
30. Na enuanom no tsee no, wɔdze no kɔr Kaesarea, na wɔsomaa no fii hɔ kɔr Tarsus.
31. Nna asɔrasɔr a wɔwɔ Judea nye Galilii nye Samaria nyina nyaa asomdwee, na wonyaa ntowdo na wɔnam Ewuradze no suro nye Sunsum Krɔnkrɔn no n'awerɛkyekyer do dɔree.
32. Na ɔbaa dɛ Peter rikyin hɔn nyina do no, ɔbaa ahotseweefo a wɔwɔ Lida no so nkyɛn.
33. Na obohun nyimpa bi a ne dzin dze Aeneas a ɔyar mbubui a ɔada ne kɛtɛ do mfe awɔtwe wɔ hɔ.
34. Na Peter see no dɛ, Aeneas, Jesus Kraest nsa wo yarba: soɛr, na sɛw wo kɛtɛ. Na ɔsoɛɛr ntsɛmara.
35. Na hɔn a wɔwɔ Lida nye Saron nyina hun no, na wɔdanee baa Ewuradze hɔ.
36. Nna osuanyi bi wɔ Jopa a ne dzin dze Tabita a ne nkyerɛase nye Dorkas : nna ndwuma pa nye adɔyɛ ahyɛ ɔbaa yi ma.
37. Na ɔbaa dɛ nda no mu ɔyaree na owui; na wowiee no eguar no wɔdze no kɔtoo aborɔsan bi mu.
38. Ɔnam dɛ Lida bɛn Jopa ntsi, esuafo no tsee dɛ Peter wɔ hɔ no, wɔsomaa mbarimba beenu wɔ no hɔ kɛserɛɛ no dɛ, Mma nnyɛ ekyim dɛ ebɛba hɛn nkyɛn.
39. Na Peter soɛree nye hɔn kɔree. Na odurii no, wɔdze no kɔr aborɔsan no mu, na ekunafo no nyina begyinaa ne nkyɛn sui na wɔdze ntar nye atam a Dorkas nye hɔn wɔ hɔ no ɔyɛe no kyerɛɛ no.
40. Na Peter yii hɔn nyina edzi, na obuu ntwɛr bɔɔ mpaa; na ɔdaan noho baa fun no do see dɛ, Tabita, soɛr. Na ɔtseew n'enyiwa, na ohun Peter no, ɔsoɛree tsenaa famu.
41. Na Peter tseen ne nsa maa no ma osuoo mu soɛree, na ɔfrɛɛ ahotseweefo no nye ekunafo no dze no enyikan kyerɛɛ hɔn.
42. Na wɔtsee no wɔ Jopa nyina, na dodowara gyee Ewuradze dzii.
43. Na afei ɔtsenaa Jopa nda pii wɔ Simon nwomahyɛfo bi nkyɛn.

## Tsir 10

1. Na ɔbarimba bi wɔ Kaesarea a ne dzin dze Kornelius, ɔyɛ ɔhamupanyin wɔ asafokuw a wɔfrɛ no Italiafo dze no mu,
ACT.10.2, nyimpa nyamesuronyi a ɔnye ne fifo nyina suro Nyankopɔn na ɔyɛ adɔyɛ pii ma nkorɔfo, na ɔyɛ nkotoserɛ asɔr ma Nyankopɔn daa.
3. Na ohun n'enyido adze petee bɛyɛ ndɔnebiasa no mu dɛ Nyankopɔn bɔfoe baa ne nkyɛn na ɔbɛsee no dɛ, Kornelius.
4. Na ɔhwɛɛ no hann no, na hu kaa no no, ɔsee dɛ, Owura, ebɛnadze a? Na ɔsee no dɛ, wo mpaabɔ nye w'adɔyɛ no aba sor abɛyɛ nkaa wɔ Nyankopɔn enyim.
5. Na afei soma mbarimba ma wɔnkɔ Jopa nkehyia Simon a wɔfrɛ no Peter no:
6. ɔsoɛ Simon a ɔyɛ nwomahyɛfo bi a ne fie wɔ mpoano no hɔ.
7. Na bɔfo no a ɔkasaa kyerɛɛ no no kɔree no, ɔfrɛɛ no nkowaa beenu nye sordaanyi nyamesuronyi bi a ofi hɔn a wɔsom no daa no mu.
8. Na ɔkaa nsɛm no nyina kyerɛɛ hɔn no, ɔsomaa hɔn wɔ Jopa.
9. Na adze kyee no, ber a wɔnam kwan do rebɛn kurow no, Peter kɔr dan no etsifi kɔbɔɔ mpaa bɛyɛ ewiaber duebien no mu;
10. na ɔkɔm dzee no, na ɔpɛɛ dɛ odzidzi: na wogu do reyɛ edziban ama no no, n'enyiwa wiaa no ma ɔkɔr tsebea fofor mu.
11. Iyi mu na ohun dɛ sor ebue, na adze bi fir sor risian a ɔtse dɛ abradaa kɛse a wɔakyekyer no etwaanan, na worigyaa mu to famu:
12. no mu na asaase mbowa a wotsia ntwɛrnan, nye hɔn a wɔweawea, nye wimu ntumbowa nyina bi wɔ.
13. Na ndze bi baa no hɔ dɛ, Peter, soɛr: ku na dzi.
14. Na Peter see dɛ, Dabida, Ewuradze, osiandɛ minndzii biribi a ɔyɛ ekyiwadze anaadɛ no ho nntsew da.
15. Na ndze no baa no hɔ bio ne mprɛnu dɛ, Dza Nyankopɔn asan ho no, mma mmfrɛ no ekyiwadze.
16. Na wɔyɛɛ yi mprɛnsa, na wɔfaa adze no kɔr sor bio.
17. Na ber Peter rodwendwen enyido adze a ohunii no ho no, hwɛ, nna mbarimba a Kornelius somaa hɔn no ebisabisa Simon fie kwan ebegyinagyina abowano
18. refrɛ, na woribisa dɛ Simon a wɔfrɛ no Peter soɛ hɔ anaa?
19. Na Peter rodwendwen enyido adzehu no ho no, Sunsum no see no dɛ, Hwɛ, mbarimba baasa rohwehwɛ wo.
20. Na soɛr sian nye hɔn nkɔ, mma ɔnnyɛ wo konsee, na mara na masoma hɔn.
21. Na Peter sianee kɔr mbarimba no nkyɛn, na ɔsee dɛ, Emi nye nyia hom rohwehwɛ no no: ebɛnadze ntsi na hom bae?
22. Na wɔsee dɛ, Ɔhamupanyin Kornelius, ɔbarimba tseneneenyi a osuro Nyankopɔn, na ɔwɔ dzin pa wɔ Jewfo man nyina mu no, na bɔfo krɔnkrɔn beyii kyerɛɛ no dɛ ombehyia wo nkɔ ne fie, ma onketsie w'anomu nsɛm.
23. Na ɔfrɛɛ hɔn baa dan mu, na ɔsoom hɔn hɔho. Na adze kyee no Peter nye hɔn fii hɔ kɔree, na enuanom a wofi Jopa no bi kegyaa no.
24. Na adze kyee no wodur Kaesarea. Nna Kornelius rotweɔn hɔn, na ɔafrɛ n'ebusuafo nye n'anyɛnkofo a wɔbɛn aboa ano.
25. Na ɔbaa dɛ Peter rehɛn fie no mu no, nna Kornelius kehyiaa no hwee n'ananadze kotoow no.
26. Na Peter maa no do see no dɛ, Soɛr: na mo so meyɛ nyimpa.
27. Na ɔnye no rekasa no, ɔkɔr fie no mu kohun nyimpa pii a woehyia;
28. na ɔsee hɔn dɛ, Hom nyim mbrɛ Jewnyi nnyi ho kwan dɛ ɔdze noho kɔbɔ ɔnanaben ho, anaadɛ ɔkɔ ne nkyɛn; naaso Nyankopɔn akyerɛ me dɛ mma memmfrɛ nyimpa biara ekyiwadze anaadɛ no ho nntsew:
29. ntsi na hom somae ma wobehyiaa me no, mennyiyi ano, na maba yi. Nkyii mibisa hom asɛm kor a ɔnam do ma hom behyiaa me.
30. Na Kornelius see dɛ, Ndaanan nye yi, bɛyɛ dɔn yi ara mu, nna mowɔ me fie ha ara reyɛ ewiaber ndɔnebiasa asɔr no, na hwɛ, ɔbarimba bi begyinaa m'enyim hyɛ atar hyerɛnn,
ACT.10.31, na ɔsee dɛ, Kornelius, wɔatse w'asɔr na wɔakaa w'adɔyɛ no wɔ Nyankopɔn enyim.
32. Dɛm ntsi, soma ma wɔnkɔ Jopa nkehyia Simon a wɔsan so frɛ no Peter no: ɔsoɛ Simon nwomahyɛfo no fie wɔ mpoano.
33. Dɛm ntsi ntsɛmara mosomae ma wɔbaa wo nkyɛn; na wo so ayɛ no yie dɛ aba. Ntsi nkyii hɛn nyina ehyia wɔ Nyankopɔn enyim ha dɛ yeribetsie dza Nyankopɔn ahyɛ wo nyina.
34. Na Peter buee n'ano see dɛ: Nokwar ara mehu dɛ Nyankopɔn nnhwɛ nyimpa enyim:
35. na mbom ɔman biara mu nyia osuro no na ɔyɛ ndzeyɛtsenenee no, ɔpɛ dɛ ɔgye no.
36. Asɛm no a ɔsomae brɛɛ Israelmba ma ɔkaa asomdwee a ɔnam Jesus Kraest do ho asɛmpa no (ɔno nye nyimpa nyina wura)
37. homara hom nyim asɛm a wɔdze tahyee Judea nyina a ɔhyɛɛ ase wɔ Galilii wɔ enuma a John kae no ekyir:
38. mekyerɛ Jesus a ofi Nazarɛt, mbrɛ Nyankopɔn dze Sunsum Krɔnkrɔn nye ahoɔdzen seraa no, na okyinii yɛɛ yie, na ɔyɛɛ hɔn a abɔnsam dzi hɔn do tum no nyina edur, osiandɛ Nyankopɔn ka no ho.
39. Na hɛn nye adasefo wɔ ndzɛmba a ɔyɛe wɔ Jewfo asaase do nye Jerusalɛm mu no ho; ɔno so na wɔsɛɛn no wɔ dua do kum no.
40. Na Nyankopɔn nyaan no da a otsia ebiasa no mu, na oyii no kyerɛɛ petee,
ACT.10.41, nnyɛ ɔman no nyina a, na dasefo a Nyankopɔn eyi ato hɔ dada no a, hɛn a ɔsoɛree fii ewufo mu no ekyir no yɛnye no dzidzii nomee no.
42. Na ɔhyɛɛ hɛn dɛ yɛnka nkyerɛ ɔman no, na yendzi dase dɛ ɔno nye nyia Nyankopɔn ahyɛ no atseasefo nye ewufo ɔtsɛmbuafo.
43. Ɔno na nkɔnhyɛfo nyina dzi no dase dɛ obiara a ɔbɛgye no edzi no ɔnam ne dzin mu benya bɔnfakyɛ.
44. Na Peter da do reka nsɛm yi no, Sunsum Krɔnkrɔn no boguu hɔn a wɔtsee asɛm no nyina do.
45. Na agyedzifo a wofi etwatsiafo no mu a wɔnye Peter bae no ho boow hɔn dɛ woehue Sunsum Krɔnkrɔn no akyɛdze no egu amanamamfo so do.
46. Na wɔtsee dɛ wɔrekasa kasa fofor, na woriyi Nyankopɔn ayɛw. Nna Peter buae see dɛ,
ACT.10.47, Aso obi botum esiw nsu ho kwan dɛ wonnkonuma yinom a woenya Sunsum Krɔnkrɔn no dɛ hɛnara so yi?
48. Na ɔhyɛɛ dɛ wonnuma hɔn wɔ Jesus Kraest ne dzin mu. Nna wɔserɛɛ no dɛ ɔntsena hɔn nkyɛn nda kakra.

## Tsir 11

1. Na asomafo nye enuanom a wɔwɔ Judea no tsee dɛ amanamamfo so agye Nyankopɔn asɛm no.
2. Na Peter baa Jerusalɛm no, hɔn a wofi etwatsiafo mu no nye no akasakasa dɛ,
ACT.11.3, Ɔwo akɔ mbarimba a wɔnnyɛ etwatsiafo mu, na nye hɔn ekedzidzi.
4. Na Peter hyɛɛ asɛm no ase kaa no esiado kyerɛɛ hɔn dɛ,
ACT.11.5, Mowɔ Jopa kurow mu rosɔr, na m'enyiwa wiaa me ma mokɔr tsebea fofor mu na muhun m'enyido adze, adze bi a orisian a ɔtse dɛ abradaa kɛse a wɔakyekyer no etwaanan rigyaa mu fi sor, na ɔbaa me nkyɛn;
6. na megyeen m'enyi hwɛɛ mu no, muhun asaase mbowa a wotsia ntwɛrnan nye hambowa nye hɔn a wɔweawea nye wimu ntumbowa nyina wɔ mu.
7. Na metsee ndze bi a ɔsee me dɛ, Peter, soɛr: ku na dzi.
8. Na mesee dɛ, Dabida, Ewuradze: osiandɛ biribiara a ɔyɛ ekyiwadze anaadɛ no ho nntsew nnkɔr m'anomu da.
9. Na ndze no fi sor buaa ne mprɛnu dɛ, Dza Nyankopɔn asan ho no, mma mmfrɛ no ekyiwadze.
10. Na wɔyɛɛ iyi mprɛnsa, na afei wɔtwetwee ne nyina kɔr sor bio.
11. Na hwɛ, amonmu hɔ ara na mbarimba baasa baa ofi a yɛwɔ mu no ano a wɔsomaa hɔn fii Kaesarea baa me nkyɛn.
12. Na Sunsum no see me dɛ menye hɔn nkɔ, na mma mennyɛ nyiyimu. Na enuanom beesia yi kegyaa me, na yɛkɛhɛɛn ɔbarimba no ne fie;
13. na ɔkaa mbrɛ ohun ɔbɔfo no wɔ ne fie, dɛ ogyina hɔ rese no dɛ, Soma nyimpa kɔ Jopa kehyia Simon a wɔfrɛ no Peter so kyerɛɛ hɛn:
14. ɔno na ɔbɛka wo nsɛm a ɔwo nye wo fiemba nyina nam do benya nkwa.
15. Na mehyɛɛ ase rekasa no, Sunsum Krɔnkrɔn no boguu hɔn do dɛ mbrɛ ahyɛse no oguu hɛn so do no.
16. Na mekaa Ewuradze asɛm a ɔkaa dɛ, John dze, ɔdze nsu numae; na hom dze, wɔdze Sunsum Krɔnkrɔn bonuma hom.
17. Dɛm ntsi, sɛ Nyankopɔn akyɛ hɔn akyɛdze kor no ara dɛ hɛn so a yɛgyee Ewuradze Jesus Kraest dzii no a, emi nye woana na mubotum esiw Nyankopɔn kwan?
18. Na wɔtsee yinom no, wɔyɛɛ komm, na wɔhyɛɛ Nyankopɔn enyimnyam see dɛ, Nna kyerɛ dɛ Nyankopɔn ama amanamamba so nnuho a ɔdze kɔ nkwa mu.
19. Na hɔn a ahohia a ɔbaa Stefen do no ntsi wɔpetsee no, wokyinii kodur Fonisia nye Siprus nye Antiok, na wɔannka asɛm no annkyerɛ obiara dɛ Jewfo nko.
20. Na hɔn mu binom yɛ Siprusfo nye Sirenefo; hɔn na wɔbaa Antiok no, wɔkasaa kyerɛɛ Helenefo  no so kaa Ewuradze Jesus ho asɛmpa no.
21. Na Ewuradze ne nsa nye hɔn nam, na nyimpa pii a wɔgyee dzii no wɔdanee baa Ewuradze hɔ.
22. Na yinom ho nsɛm dur asɔr a ɔwɔ Jerusalɛm asomu, na wɔsomaa Barnabas dɛ onkekyin nkodu Antiok;
23. ɔno na ɔbae, na obohun Nyankopɔn adom no, n'enyi gyee, na otuu hɔn nyina fo dɛ wonsi hɔn adwen pi ntakyer Ewuradze ho:
24. osiandɛ Barnabas yɛ nyimpa papa, na Sunsum Krɔnkrɔn nye gyedzi so ahyɛ no ma; na nyimpadodow pii baa Ewuradze hɔ.
25. Na ofii hɔ kɔr Tarsus kɔhwehwɛɛ Saul,
ACT.11.26, na ohun no no, ɔdze no baa Antiok, na wɔnye asɔrmba no dzii ehyia araa afrenhyia, na wɔkyerɛkyerɛɛ nyimpadodow pii. Antiok hɔ na wodzii kan too esuafo no Kristianfo.
27. Na nda no mu no nkɔnhyɛfo fii Jerusalɛm baa Antiok.
28. Na hɔn mu kor a ne dzin dze Agabus gyinae nam Sunsum no do kyerɛɛ dɛ ɔkɔm kɛse bi rebɛba asaase nyina do: ɔno na ɔbae wɔ Klaudius ber do no.
29. Na esuafo no, dɛ mbrɛ hɔn mu biara botum no, bɔɔ hɔn tsirmu dɛ wɔdze biribi bɔmona enuanom a wɔtse Judea dze akɔhwɛ hɔn:
30. ɔno na wɔyɛe, na wɔdze somaa Barnabas nye Saul dze kɛmaa mpanyimfo no.

## Tsir 12

1. Dɛm aber no mu, Ɔhen Herod tseen ne nsa tseetsee asɔrmba no binom ho.
2. Na ɔdze afona kum James, John no nua no.
3. Na ohun dɛ Jewfo no enyi gyee ho no ntsi, ɔtoaa do kɛfaa Peter so: nna ɔyɛ epitsi nda.
4. Na ɔkyeer no no, ɔdze no kɔtoo efiadze, na ɔdze no hyɛɛ nsordaafokuw anan ahorow anan nsa dɛ wɔnweɔn no, na ɔdween dɛ apaho afahyɛ no ekyir obeyi no abrɛ ɔman no.
5. Dɛm ntsi wɔdze Peter kesiee efiadze hɔ dze, naaso asɔrmba no bɔɔ mpaa enyiberdo ara kyerɛɛ Nyankopɔn maa no.
6. Na anadwe no a adze rebɛkye ma Herod ebeyi no akɔ no, Peter daa nsordaafo beenu ntamu a nna wɔdze nkɔnsɔnkɔnsɔn ebien ato no: na aweɔmfo gyinagyina abowano roweɔn efiadze no enyiber do.
7. Na hwɛ, Ewuradze bɔfoe baa ne nkyɛn na kan hyerɛɛn efiadzedan no mu, na ɔbɔɔ Peter ne nkyɛnmu nyaan no see dɛ, Soɛr ntsɛm. Na no nkɔnsɔnkɔnsɔn no fii ne nsa gui.
8. Na ɔbɔfo no see no dɛ, Fa w'abɔdo bɔ wo do, na kyekyer wo mpaboa. Na ɔyɛɛ dɛm. Na ɔsee no dɛ, Fura wo tam yie na ka mo do.
9. Na opuei kaa no do, na oennhu dɛ dza ɔbɔfo no reyɛ no yɛ ampa, osiandɛ ɔdween dɛ ɔyɛ enyido adzehu.
10. Na wɔtraa aweɔmfo no a wodzi kan, nye dza otsia ebien no, wɔbaa dadze abow a ɔdze kɔ kurow no mu no ho, na noara buei maa hɔn, na wopuei na wɔtraa ɔbrɔn kor, na ntsɛmara ɔbɔfo no gyaa no hɔ.
11. Na Peter n'enyi baa no ho do no, ɔsee dɛ, Afei na mehu ampa dɛ Ewuradze asoma no bɔfoe na oeyi me efi Herod nsamu, nye dza Jewfo man hɔn enyiwa da kwan nyina mu.
12. Na ɔrodwendwen ho no, ɔkɔr John a ɔnoara so wɔfrɛ no Mark no ne na Mary fie, mbrɛ dodowara aboa ano robɔ mpaa no.
13. Na ɔbɔɔ paado abow no mu no, abaawa bi a ne dzin dze Roda bae betsiei;
14. na ɔtsee Peter ne ndze no, dɛw ntsi oemmbue abow no, na otutuu mbirika kɔr mu kɛkaa dɛ Peter gyina abow no ekyir.
15. Na wɔsee no dɛ, Ɔwoara w'adwen nnyɛ edwuma. Na ɔkɔr do ara kaa dɛ ɔtse dɛm. Na wɔsee dɛ, Ɔyɛ no bɔfoe.
16. Na Peter kɔr do ara bɔɔ mu; na wobuei no, wohun no, na hɔn ho boow hɔn.
17. Na ɔdze ne nsa kyerɛɛ hɔn dɛ wɔnyɛ komm, na ɔkaa mbrɛ Ewuradze duae yii no fii efiadze no kyerɛɛ hɔn; na ɔsee dɛ, Hom nkɛka nsɛm yi nkyerɛ James nye enuanom no. Na ofii hɔ kɔr beebi.
18. Na adze kyee no, wentwiwentwi kɛsenara na ɔbaa nsordaafo no mu dɛ, ebɛnadze ara na ayɛ Peter.
19. Na Herod hwehwɛɛ no, na oennhu no no, ɔnye aweɔmfo no kɔr nhwehwɛmu, na ɔhyɛɛ dɛ wonkoku hɔn. Na ofii Judea kɔr Kaesarea kɛtsenaa hɔ.
20. Na Herod nyaa Taefo nye Sidonfo ho ebufuw no; wɔyɛɛ adwenkor baa ne nkyɛn, na wɔbɛfaa ɔhen no ne pianyi Blastus nyɛnko, na woduaa no do serɛɛ amandwee, osiandɛ nna wonya hɔn edziban fi ɔhen no ne nsaase do.
21. Na da a wɔhyɛe no durii no, Herod hyɛɛ n'ahentar, na ɔtsenaa asɛndzii egua do, na ɔkasaa kyerɛɛ ɔman no.
22. Na ɔman no bɔɔ ose dɛ, Ampa, Nyame bi ndze nye yi, na nnyɛ nyimpa dze bi a!
23. Na ntsɛmara Ewuradze no bɔfoe bɔbɔɔ no, osiandɛ ɔammfa enyimnyam amma Nyankopɔn: na nsaamaa dzii no honam ma owui.
24. Na Nyankopɔn asɛm nyinii, na ɔtserɛwee.
25. Na Barnabas nye Saul wiee hɔn som no, wɔsanee fii Jerusalɛm na wɔfaa John a wɔtoo no Mark so no kaa hɔn ho.

## Tsir 13

1. Nna asɔr a ɔwɔ Antiok no, nkɔnhyɛfo nye akyerɛkyerɛfo bi wɔ mu, hɔn nye Barnabas nye Simeon a wɔfrɛ no Niger nye Lusius, Sirenenyi no nye Manaen a wɔtsetsee ɔno nye ɔmansinhen Herod bɔɔ mu no, nye Saul.
2. Na aber a wɔrosɔr Ewuradze, na woridzi mbuada no, Sunsum Krɔnkrɔn no see hɔn dɛ, Hom nyi Barnabas nye Saul mma me ma wɔnkɛyɛ edwuma a osian ntsi ma mafrɛ hɔn no.
3. Nna wodzii mbuada, na wɔbɔɔ mpaa dze hɔn nsa guu hɔn do, na wogyaa hɔn kwan.
4. Na Sunsum Krɔnkrɔn no somaa hɔn dɛm no, wosii mu kɔr Selusia, na wofii hɔ nam hɛn mu kɔr Siprus.
5. Na wodur Salamis no, wɔkaa Nyankopɔn n'asɛm no wɔ Jewfo nhyiamudan mu; na wonyaa John so dɛ hɔn somfo.
6. Na wotwaa mu wɔ supruw no mu kodur Pafos no, wokohun osumantunyi nkɔnhyɛnyi torfo, Jewnyi bi a ne dzin dze Bar-Jesus a
7. ɔwɔ ambrado Sergius Paulus a ɔyɛ ɔbadwembafo no nkyɛn. Ɔno na ɔfrɛɛ Barnabas nye Saul, na ɔpɛɛ dɛ otsie Nyankopɔn asɛm.
8. Na Elimas nkongyaayinyi no (mbrɛ ne dzin ne nkyerɛase tse nye no) siiw hɔn kwan, na ɔhwehwɛɛ dɛ ɔdan ambrado no fi gyedzi no ho.
9. Na Saul a ɔnoara so wɔfrɛ no Paul a Sunsum Krɔnkrɔn ahyɛ no ma no, dze n'enyi tsiim no do,
ACT.13.10, na ɔsee dɛ, Wo a ndaadaa nye emumuyɛ nyina ahyɛ wo ma, abɔnsam ba, tsenenee nyina tamfo, ana innkegyaa dɛ ekontom Ewuradze no kwan a ɔtsen yi?
11. Na afei, hwɛ, Ewuradze nsa da wo do, na w'enyi bofura, na irunnhu ewia dze ekesi da bi. Na amonmu hɔ ara na fua nye sum dwiir no do, na okyinii hwehwɛɛ binom a wobosuo ne nsamu akyerɛ no kwan.
12. Aber a ambrado no hun dza esi no, ɔgyee dzii, na Ewuradze ne nkyerɛkyerɛ no yɛɛ no ahobow.
13. Na Paul nye hɔn a wɔnye no nam no tui fii Pafos, na wɔbaa Perga a ɔwɔ Pamfilia: na John fii hɔn nkyɛn sanee kɔr Jerusalɛm.
14. Na hɔn dze, wotwaa mu wɔ Perga no, wɔbaa Antiok wɔ Pisidia; na wɔkɔr nhyiamudan mu ahomgyeda kɛtsenaa hɔ.
15. Na wowiee mbra no nye nkɔnhyɛfo kenkan no, nhyiamudan mu mpanyimfo no somae ma wɔbɛsee hɔn dɛ, Enuanom, sɛ hom wɔ afotusɛm bi ka kyerɛ nkorɔfo no a, hom nka.
16. Na Paul soɛree gyinae, na onyinaam ne nsa kyerɛɛ hɔn see dɛ: Israel mbarimba, nye hom a hom suro Nyankopɔn, hom ntsie.
17. Israelman yi hɔn Nyankopɔn no saan mu yii hɛn egyanom, na ɔman no tsenaa Egypt asaase do dɛ ahɔho no, ɔmaa hɔn do, na ɔdze nsa a ɔkrɔn yii hɔn fii hɔ.
18. Na bɛyɛ mfe eduanan na osiee hɔn ho abotar dandaan hɔn wɔ sar no do.
19. Na ɔbɔɔ amantɔw esuon wɔ Keenan asaase do no, ɔdze hɔn asaase maa hɔn dɛ egyapadze, bɛyɛ mfe ahaanan eduonum;
20. na n'ekyir no ɔmaa hɔn atsɛmbuafo dze bodur nkɔnhyɛnyi Samuel do.
21. Na nkyii wobisaa ɔhen; na Nyankopɔn dze Saul Kish ba no a ofi Benjamin ebusuakuw mu maa hɔn mfe eduanan.
22. Na otuu no no, ɔmaa David do hyɛɛ no hen maa hɔn, ɔno so na ɔgyee no ho dase dɛ, Mehu David, Jesse ba no, ɔbarimba a mankasa m'akoma da no ho: ɔno na ɔbɛyɛ m'apɛdze nyina.
23. Oyi n'asefo mu na Nyankopɔn nam anohoba do eyi Jesus ayɛ Agyenkwa ama Israel;
24. John dzii kan kaa nnuho enuma ho asɛm kyerɛɛ Israelman nyina ansaana ɔbae.
25. Na John reyɛ ewie no dwuma dzi no, ɔsee dɛ, Hom susu dɛ emi nye woana? Nnyɛ emi nye no. Na hwɛ, obi dzi m'ekyir reba a mennsɛ dɛ mesan n'ananadze nsokota.
26. Enuanom, Abraham asefo, nye hom mu obiara a osuro Nyankopɔn no, hɛn na wɔasoma nkwagye asɛm yi abrɛ hɛn.
27. Na hɔn a wɔtse Jerusalɛm nye hɔn mu etsitsir, osiandɛ wonnyim ɔno nye nkɔnhyɛfo no ndze a wɔkenkan no ahomgyeda nyina ntsi, wobuu no fɔ ma ɔbaa mu.
28. Na woennhu biribiara a ɔfata wu wɔ no mu, naaso wɔserɛɛ Pilate dɛ onku no., #Mat 27.22, 23; Mar 15.13
29. Na wowiee dza wɔakyerɛw wɔ no ho nyina ma hyɛ no, woyii no fii dua no ho dze no kɔtoo nda mu.
30. Na Nyankopɔn nyaan no fii ewufo mu;
31. na oyii noho nda pii kyerɛɛ hɔn a wɔnye no fii Galilii baa Jerusalɛm: hɔn nye n'adasefo ma ɔman no.
32. Na hɛn dze, yɛka hom anohoba a wɔbɔɔ egyanom no no ho asɛmpa
33. dɛ Nyankopɔn ama aba mu ama hɛn mba, dɛ oenyan Jesus; dɛ mbrɛ wɔakyerɛw wɔ ndwom a otsia ebien no mu dɛ, Ɔwo nye me Ba, ndɛ na mawo wo.
34. Na dɛ onyaan no fii ewufo mu ma ɔronnkɔ mprɔwee mu bio no, ɔkaa no dɛm dɛ, Mebɛma hom adom krɔnkrɔn a osi pi a medze bɔɔ David anohoba no.
35. Dɛm ntsi so ɔka wɔ ndwom fofor bi mu dɛ, Ennkɛma wo Krɔnkrɔnnyi no ehu mprɔwee.
36. Na David dze, ɔsoomee wɔ nankasa ne santsen mu wiei wɔ Nyankopɔn n'apɛdze no, ɔkɔr ne kra ekyir, na wokesiee no n'egyanom nkyɛn, na ohun mprɔwee:
37. na nyia Nyankopɔn nyaan no no dze, oennhu mprɔwee.
38. Dɛm ntsi, enuanom, hom nhu dɛ ɔnam oyi do na wɔka bɔnfakyɛ kyerɛ hom;
39. na ɔnam oyi do na ndzɛmba nyina a ɔnam Moses mbra do a hom enntum enndzi ho bem no, obiara a ɔgye dzi no odzi ho bem.
40. Dɛm ntsi hom nhwɛ yie mma dza wɔkaa no nkɔnhyɛfo mu no aammba hom do, dɛ;
41. Hom nhwɛ, hom atwetwesifo! Ɔnyɛ hom nwanwa, na hom nhera: Osiandɛ mereyɛ edwuma bi wɔ hom nda mu, Edwuma a obi ka kyerɛ hom mpo a, hom renngye nndzi.
42. Na wopuei no, wɔserɛɛ hɔn dɛ ahomgyeda bi so wɔmbɛka nsɛm yi nkyerɛ hɔn.
43. Na wɔpoon nhyiamudan mu som no, Jewfo nye nyamesurofo a wɔdan Jewfo no mu pii kaa Paul nye Barnabas do: na hɔn dze, wɔkasaa kyerɛɛ hɔn tuu hɔn fo dɛ wɔntsena Nyankopɔn adom no mu.
44. Na ahomgyeda a odzi do no durii no, ɔka kakraabi ma nkyɛ kurow mu no nyina ebehyia dɛ woribetsie Nyankopɔn asɛm.
45. Na Jewfo no hun nyimpadodow no, nyinkun hyɛɛ hɔn ma, na wɔkasae tsiaa ndzɛmba a Paul reka ho asɛm no gyee kyim, na wɔkaa ebususɛm.
46. Na Paul nye Barnabas dze ndam kaa dɛ, Ohia dɛ wodzi kan ka Nyankopɔn asɛm no kyerɛ hom. Na osiandɛ hom sun kyen, na hom bu homho dɛ hom nnsɛ onnyiewiei nkwa no ntsi, hwɛ, yɛdan kɔ amanamamfo no hɔ.
47. Na dɛmara na Ewuradze ahyɛ hɛn dɛ, Medze wo esi hɔ dɛ kandzea ama amanamamfo, Ama aayɛ nkwagye ekodu asaase ano noho.
48. Na amanamamfo no tsee yi no, wodzii dɛw, na wɔhyɛɛ Nyankopɔn asɛm no enyimnyam; na dodow a woeyi hɔn ama onnyiewiei nkwa no wɔgyee dzii.
49. Na Ewuradze n'asɛm no tserɛwee wɔ asaase no nyina do.
50. Na Jewfo no wee guu mbaa nyamesurofo a wɔwɔ dzin, nye kurow no mu etsitsir no aso mu, na wɔmaa ahohiahia kɛse baa Paul nye Barnabas do, na wɔpaam hɔn fii hɔn nkwaado.
51. Na hɔn dze, wɔporoporoow hɔn anan ho huntuma guu hɔn do, na wɔbaa Ikonium.
52. Na esuafo no dze, dɛw nye Sunsum Krɔnkrɔn hyɛɛ hɔn ma.

## Tsir 14

1. Na ɔbaa dɛ Ikonium so wɔkɔr Jewfo nhyiamudan no mu, na wɔkɛkaa asɛm ma Jewfo nye Griikfo nyimpadodow pii gyee dzii.
2. Na Jewfo asoɔdzenfo no kenyaan amanamamfo no, na wɔmaa wonyaa adwen bɔn wɔ enuanom no ho.
3. Na dɛm ntsi wɔtsenaa hɔ kyɛree, na wɔkasaa ndam do wɔ Ewuradze mu, na no so dzii n'adom asɛm no ho dase, na ɔnam hɔn nsa do yɛɛ nsɛnkyerɛdze nye anwanwadze.
4. Na kurow no mu nyimpadodow no mu paae, na ɔfa dzii Jewfo no afa, na ɔfa so dzii asomafo no afa.
5. Na amanamamfo nye Jewfo nye hɔn etsitsir bɔɔ kyirididi baa dɛ wɔrobɔbɔ hɔn adapaa na woesiw hɔn abo no,
ACT.14.6, wohunii na woguanee kɔr Likaonia nkurow Listra nye Derbe nye asaase a oehyia hɔ no do:
7. na hɔ na wɔkɛkaa asɛmpa no.
8. Na Listra hɔ ɔbarimba bi tse hɔ a ne nan mu nnyɛ dzen, ɔyɛ obubuafo fi ne na yamu a ɔnnantseew da.
9. Ɔno na Paul rekasa no otsiee no. Na Paul dze, ɔdze n'enyi tsiim no do, na ohun dɛ ɔwɔ gyedzi dɛ no ho bɛsan no,
ACT.14.10, ɔdze ndze kɛse tseaa mu dɛ, Soɛr gyina wo nan do tsentsen. Na ohuruhuruwii na ɔnantsewee.
11. Na nyimpadodow no hun dza Paul ayɛ no, wɔmaa hɔn ndze do kae wɔ Likaonia kasa mu dɛ, Enyame eyiyi hɔnho dɛ nyimpa esiansian aba hɛn nkyɛn.
12. Na wɔfrɛɛ Barnabas Zeus, nye Paul Hermes, osiandɛ ɔno nye ɔsɛnkafo tsitsir no.
13. Na Zeus a ɔwɔ kurow no enyim no sɔfoe dze anantwinyin nye nhyiren katraka baa kurow no n'abowano, dɛ ɔnye nyimpadodow no robɔbɔ afɔr.
14. Na asomafo Barnabas nye Paul tsee no, wosunsuaan hɔn ntar mu, na wotutuu mbirika kɔdɔɔ nyimpadodow no mu
15. tseaa mu dɛ, Mbarimba, ɔyɛ dɛn na hom reyɛ yinom yi? Hɛn so yɛyɛ hom saso nyimpa dɛ homara, na yɛka asɛmpa kyerɛ hom dɛ hom ndan mfi egyangyandze yi ho nkɔ tseasefo Nyankopɔn nkyɛn: ɔno na ɔbɔɔ sor nye asaase nye po, nye dza ɔwɔ mu nyina:
16. ɔno na mbersantsen a oebotwa mu no, ɔmaa amanaman nyina kwan dɛ wɔnnantsew hɔnankasa hɔn akwan mu.
17. Naaso oenngyaa no ho adasedzi, dɛ ɔyɛɛ ayamuyie, na ɔdze nsu fii sor maa hom, nye ndɔbaaber, na ɔdze edziban nye abotɔyamu hyɛɛ hom akoma ma.
18. Na nsɛm a wɔkae nyina ekyir no, wɔfonae ansaana worutum esiw nyimpadodow no kwan dɛ mma wɔmmbɔ afɔr mma hɔn.
19. Na Jewfo bi fii Antiok nye Ikonium baa hɔ, na wɔwee guu nyimpadodow no aso mu ma wosiiw Paul abo, na wɔtwee no fiir kurow no mu a nna wosusu dɛ oewu.
20. Na esuafo no begyinaa no ho hyiae no, ɔsoɛree na ɔkɔr kurow no mu; na adze kyee no ɔnye Barnabas fii hɔ kɔr Derbe.
21. Na wɔkaa asɛmpa no kyerɛɛ kurow no na wɔyɛɛ dodowara esuafo no, wɔsanee baa Listra, Ikonium nye Antiok,
ACT.14.22, bɛhyehyɛɛ esuafo no nkuran, na wotutuu hɔn fo dɛ wɔntsena gyedzi no mu, na afei so otwar dɛ yedua ahohia pii mu kɔ Nyankopɔn ahenman no mu.
23. Na wɔhyehyɛɛ mpanyimfo wɔ asɔr nyina mu, na wodzii mbuada yɛɛ asɔr no, wɔdze hɔn hyɛɛ Ewuradze a wɔgyee no dzii no ne nsa.
24. Na wotwaa mu wɔ Pisidia no, wɔbaa Pamfilia.
25. Na wɔkaa asɛm no wɔ Perga no, wosianee bodur Atalia;
26. ofi hɔ na wɔfaa nsuenyi baa Antiok mbrɛ wɔdze hɔn hyɛɛ Nyankopɔn adom nsa maa edwuma a woekowie dzi no.
27. Na wɔbae no, wɔfrɛfrɛɛ asɔrmba no boaa ano, na wɔkaa dza Nyankopɔn dze hɔn akɛyɛ nyina, na mbrɛ oebue gyedzi abow no ama amanamamfo no.
28. Na wɔnye esuafo no tsenaa hɔ ma ɔkyɛree.

## Tsir 15

1. Na nkorɔfo bi fii Judea bae bɛkyerɛkyerɛɛ enuanom no dɛ, Sɛ woenntwa hɔn twatsia dɛ mbrɛ Moses amambra tse a, worunntum nnya nkwagye.
2. Na akasakasa nye ekyingye pii baa Paul nye Barnabas na hɔn ntamu no, wɔhyɛɛ dɛ asɛm no ntsi Paul nye Barnabas nye hɔn mu binom nkɔ asomafo no nye mpanyimfo no hɔ wɔ Jerusalɛm.
3. Na asɔrmba no begyaa hɔn kwan no, wokotwaa mu wɔ Fonisia nye Samaria kaa amanamamfo hɔn nnuhu no ho asɛm; na iyi maa enuanom no nyina dzii dɛw kɛse.
4. Na wodur Jerusalɛm no, asɔrmba nye asomafo nye mpanyimfo no maa hɔn akɔaba, na wɔkaa dza Nyankopɔn dze hɔn ayɛ nyina kyerɛɛ hɔn.
5. Na binom a wofi Farisiifo fɛkuw no mu a wɔagye edzi no soɛree na wɔsee dɛ, Ɔsɛ dɛ wotwa hɔn twatsia na wɔhyɛ hɔn ma wodzi Moses mbra no do.
6. Na asomafo nye mpanyimfo no tuu egyina dwendween asɛm yi ho.
7. Na wɔgyee kyim pii wɔ ho no, Peter soɛree, na ɔsee hɔn dɛ, Enuanom, homankasa hom nyim mbrɛ Nyankopɔn sii saan mu yii me fii hom mu dadaada, dɛ amanamamfo mfa m'ano do ntsie asɛmpa no, na wɔngye ndzi.
8. Na Nyankopɔn a onyim akoma mu no edzi hɔn dase, ɔama hɔn Sunsum Krɔnkrɔn no, dɛ mbrɛ ɔdze maa hɛn so;
9. na ɔamma soronko bi ammba yɛnye hɔn ntamu, na ɔnam gyedzi do atsew hɔn akoma mu.
10. Na afei ɔyɛ dɛn na hom rosɔ Nyankopɔn hwɛ, dɛ hom dze kɔndua a hɛn egyanom nye hɛn enntum annsoa bɔto esuafo no kɔn do yi?
11. Na yɛgye dzi dɛ ɔnam Ewuradze Jesus n'adom do na wɔbɛgye hɛn dɛ hɔn so.
12. Na nyimpadodow no nyina yɛɛ dzinn: na wotsiee Barnabas nye Paul a wɔreka nsɛnkyerɛdze nye anwanwadze a Nyankopɔn nam hɔn do ayɛ wɔ amanaman no mu no.
13. Na wɔyɛɛ dzinn no, James buaa dɛ: Enuanom, hom ntsie me:
14. Simeon aka mbrɛ asɔpɔn no Nyankopɔn bɔhwɛɛ amanaman, dɛ oribeyi hɔn mu ɔman ama ne dzin.
15. Na iyi so na nkɔnhyɛfo no nsɛm nye no saa, dɛ mbrɛ wɔakyerɛw dɛ,
ACT.15.16, Yinom ekyir no, mebɛsan Esi David ntamadan a ɔahwe ase no bio; Na mesi dza oedwuruw no bio. Na mama do esi, , #Amos 9.11
17. Ma nyimpa nkaa no aahwehwɛ Ewuradze ekyir kwan, Nye amanaman a wɔabɔ me dzin wɔ hɔn do nyina.
18. Ewuradze a ofi wiadze ahyɛse yi, yinom kyerɛ dɛ wonyim no no, na ɔse.
19. Dɛm ntsi m'asɛm a mowɔ ka nye dɛ mma yɛnnhaw hɔn a wofi amanaman mu adan aba Nyankopɔn hɔ no;
20. na mbom yɛnkyerɛw nkɛma hɔn dɛ wonyi hɔnho mfi ehonyi efifidze, nye ndwamansɛm nye mbowa a woennhue hɔn bɔgyaa enngu na wowuwui, nye bɔgya ho.
21. Na ofi tsetse mbersantsen na Moses wɔ hɔn a wɔka no ho asɛm wɔ nkurow nyina mu, wɔkenkaan no wɔ nhyiamudan mu ahomgyeda daa.
22. Nna ɔsɔɔ asomafo nye mpanyimfo nye asɔrmba no nyina enyi dɛ wɔpa hɔn mu mbarimba bi a wɔbɔsoma hɔn aka Paul nye Barnabas ho akɔ Antiok: hɔn nye Judas a wɔfrɛ no Barsabas nye Silas, enuanom no mu etsitsir bi:
23. na wɔkyerɛɛw nwoma hyɛɛ hɔn nsa dɛ, Asomafo nye enuanom mpanyimfo no kyia enuanom a wofi amanaman mu wɔ Antiok nye Siria nye Silisia:
24. Susuampa dɛ yɛatse dɛ binom a wofii hɛn mu kɔree dze nsɛm abɛhaw hom asɛɛ hom adwen, naaso yɛannhyɛ hɔn dɛm ntsi,
ACT.15.25, ɔyɛɛ hɛn dɛ oye dɛ yɛayɛ anokor yi, yɛpa mbarimba na yɛsoma hɔn nye hɛn adɔfo Barnabas nye Paul a wɔyɛ
26. nyimpa a hɛn Ewuradze Jesus Kraest ntsi wɔdze hɔn nkwa ama no ba hom nkyɛn.
27. Dɛm ntsi yɛasoma Judas nye Silas a wɔdze hɔn ano so bɛka hom nsɛm no ara.
28. Na ɔsɔɔ Sunsum Krɔnkrɔn no nye hɛn so enyiwa dɛ yɛnnkɛfa adzesoa biara ato hom do dɛ dza ohia yi ara:
29. dɛ hom nyi homho mfi nam a wɔdze abɔ afɔr ama ehonyi, nye bɔgya, nye mbowa a woennhue hɔn bɔgyaa enngu na wowuwui nye ndwamansɛm ho: ɔno na sɛ hom yi homho fi ho a, obowie hom yie. Onsi hom yie.
30. Na afei wogyaa hɔn kwan no, wɔbaa Antiok, na wɔboaboaa nyimpadodow no ano no, woyii nwoma no mae.
31. Na wɔkenkanee no, wodzii dɛw wɔ awerɛkyekyer no ntsi.
32. Na Judas nye Silas a hɔnara so yɛ nkɔnhyɛfo no, dze nsɛm pii tuu enuanom no fo, na wɔhyɛɛ hɔn dzen.
33. Na wɔkyɛɛr hɔ kakra no, enuanom no gyaa hɔn kwan dwudwoodwo ma wɔkɔr hɔn a wɔsomaa hɔn no hɔ.
34. [Naaso Silas pɛɛ dɛ ɔbɛtsena hɔ ara.], #15.34 Tsetse akyerɛwfo no binom dze nkyekyɛmu 34
35. Na Paul nye Barnabas tsenaa Antiok, wɔnye dodowara a wɔka hɔn ho, wɔkyerɛkyerɛe na wɔkaa Ewuradze n'asɛmpa.
36. Na nda bi twaa mu no, Paul see Barnabas dɛ, Ma yɛnsan nkɛsera enuanom no wɔ nkurow a yɛkaa Ewuradze n'asɛm wɔ hɔ nyina mu, nkɔhwɛ mbrɛ wɔtse.
37. Na Barnabas pɛɛ dɛ wɔbɛfa John a wɔfrɛ no Mark no aka hɔnho.
38. Na Paul anndwen dɛ oye dɛ wɔbɛfa nyia ɔtwee noho fii hɔn ho wɔ Pamfilia, na ɔnye hɔn annkɔ annkɛyɛ edwuma no, aka hɔnho.
39. Na akasakasa a ɔyɛ dzen bae, ma hɔn ntamu tsetsewee, na Barnabas faa Mark faa nsuenyi kɔr Siprus;
40. Paul dze ɔfaa Silas, na enuanom no dze no hyɛɛ Ewuradze adom nsa no, osii mu kɔree.
41. Na okotwaa mu wɔ Siria nye Silisia hyɛɛ asɔrasɔr no dzen.

## Tsir 16

1. Na okodur Derbe nye Listra so: na hwɛ, Osuanyi bi wɔ hɔ a ne dzin dze Timoti a ɔyɛ Jewnyi ɔbaa bi a ɔbɛyɛɛ gyedzinyi no ne ba, na n'egya dze, ɔyɛ Griiknyi.
2. Oyi na enuanom a wɔwɔ Listra nye Ikonium no bɔɔ no dzin pa.
3. Na Paul pɛɛ dɛ ɔnye no kɔ, na ɔfaa no twaa no twatsia osian Jewfo a wɔwɔ apaa mu hɔ no ntsi, osiandɛ hɔn nyina nyim dɛ n'egya yɛ Griiknyi.
4. Na worutwa mu wɔ nkurow no mu no, wɔdze mbra a asomafo nye mpanyimfo a wɔwɔ Jerusalɛm hyɛe no maa hɔn dɛ wondzi do.
5. Na asɔr horow no yɛɛ ndam wɔ gyedzi no mu, na hɔn dodow kɔr sor daa.
6. Na wokotwaa mu wɔ Frigyia nye Galatia asaase do, na Sunsum Krɔnkrɔn no braa hɔn dɛ mma wɔnnka asɛm no wɔ Asia;
7. na wɔbaa Misia tsentsendo no, wɔpɛɛ dɛ nkyɛ wɔbɔkɔ Bitinia; na Jesus no Sunsum amma hɔn kwan;
8. na wɔpaa Misia ho baa Troas.
9. Na anadwe no, Paul nyaa enyido adzehu dɛ Masidonia ɔbarimba bi gyina hɔ reserɛ no dɛ, Twa bra Masidonia bɔboa hɛn.
10. Na ohun enyido adze no, ntsɛmara na yɛhyehyɛɛ dɛ yerisi mu akɔ Masidonia, osiandɛ yehun no ampa dɛ Ewuradze afrɛ hɛn dɛ yɛnkɛka asɛmpa no nkyerɛ hɔn.
11. Dɛm ntsi yetui fii Troas tseen hɛnho baa Samotreesi, na adze kyee no yɛbaa Neapolis;
12. na yefii hɔ baa Filipi a ɔyɛ kuropɔn wɔ Masidonia a ɔyɛ mansin no mu; na yedzii kurow yi mu nda kakra.
13. Na ahomgyeda no yefii kuropɔn no mu kɔr esutsen ho wɔ beebi a yɛdween dɛ asɔryɛbea bi wɔ, na yɛtsenaa ase na yɛkasaa kyerɛɛ mbaa a woebehyia hɔ no.
14. Na ɔbaa bi a ne dzin dze Lidia a ɔtɔn tam memen, nyamesuronyi a ofi Tiatira kurow mu no tsee: ɔno na Ewuradze buee n'akoma dɛ ontsie dza Paul kae no.
15. Na wonumaa ɔno nye ne fiemba no, ɔserɛɛ dɛ, Sɛ hom ebu me dɛ megye Ewuradze dzi ara ampa a, hom mbra me fie mbɛtsena hɔ. Na ɔserɛɛ hɛn araa ma yɛnye no kɔree.
16. Na ɔbaa dɛ yɛrokɔ asɔryɛbea no, abaawa bi a ɔwɔ akɔm sunsum behyiaa hɛn, ɔno na ɔdze akɔm ama no wuranom enya hɔnho twom.
17. Odzii Paul nye hɛn ekyir, na ɔtseaa mu dɛ, Nyimpa yi yɛ Ɔsorsor Nyankopɔn nkowaa a wɔkyerɛ hom nkwagye kwan.
18. Na ɔyɛɛ iyi nda pii. Na ɔyɛɛ Paul ahomtsew na ɔdaan noho see sunsum no dɛ, Mehyɛ wo wɔ Jesus Kraest dzin mu dɛ fi no mu fi. Na ofiir edzi dɔn no ara mu.
19. Na no wuranom hun dɛ hɔn adzenya enyidado asa no wosusuoo Paul nye Silas mu twee hɔn kɔr gua do etsitsir no enyim,
ACT.16.20, na wɔdze hɔn kɛmaa asɛndzifo no dɛ, Nyimpa yi a wɔyɛ Jewfo yi, wɔretan hɛn kurow yi enyi,
ACT.16.21, na wɔrekyerɛkyerɛ amambra a yennyi ho kwan dɛ yɛgye anaadɛ yɛyɛ, ɔnam dɛ yɛyɛ Romefo ntsi.
22. Na nyimpadodow no soɛree tsiaa hɔn; na asɛndzifo no tsetseew hɔn ntar mu fii hɔnho, na wɔhyɛɛ dɛ wɔmbɔ hɔn mbaa.
23. Na wɔbɔɔ hɔn mbaa pii no, wɔdze hɔn koguu efiadze, na wɔhyɛɛ efiadzehwɛnyi no dɛ ɔmfa hɔn nsie yie;
24. na ɔnodze, ɔgyee dɛm ahyɛdze yi no, ɔdze hɔn koguu efiadze a ɔwɔ ekyir no mu, na ɔbɔɔ hɔn anan dua mu.
25. Na esuom no, Paul nye Silas bɔɔ mpaa na wɔtoow ndwom maa Nyankopɔn, na adaduafo no tsiee hɔn.
26. Na awerɛfir mu ara asaasewosow kɛse bae ma efiadze no fapem hihimii, na amonmu hɔ ara mbobow no nyina buebuei, na hɔn nyina hɔn nkyehoma sansanee.
27. Na efiadzehwɛnyi no nyanee fii nda mu, na ohun dɛ efiadze mbobow no ebuebue no, ɔtwee n'afona dɛ oribedzi noho ewu osiandɛ ɔdween dɛ adaduafo no eguanguan.
28. Na Paul dze ndze kɛse tseaa mu dɛ, Mma nnyɛ woho bɔn bi, na hɛn nyina wɔ ha.
29. Na obisaa kandzea dze ntsɛmpɛ kɔr mu, na ɔdze ahopopo kɔhwee Paul nye Silas enyim,
ACT.16.30, na ɔdze hɔn fiir edzi, na ɔsee dɛ, Ewuranom, ebɛnadze na menyɛ ma wɔngye me nkwa?
31. Na wɔsee no dɛ, Gye Ewuradze Jesus dzi, na wɔbɛgye ɔwo nye wo fifo nkwa.
32. Na wɔkaa Ewuradze n'asɛm no kyerɛɛ ɔno nye hɔn a wɔwɔ ne fie nyina.
33. Na ɔfaa hɔn anadwe dɔn no ara mu hohoor hɔn mbaa no ano, na ɔmaa wonumaa ɔno nye hɔn a wɔyɛ nedze nyina amonmu hɔ ara.
34. Na ɔdze hɔn baa ne fie, na ɔtoo hɔn pon, na no ho sɛpɛɛw no, ɔnye ne fiemba nyina, osiandɛ ɔagye Nyankopɔn edzi.
35. Na adze kyee no, asɛndzifo no somaa nsordaafo baa dɛ, Gyaa nyimpa no ma wɔnkɔ.
36. Na efiadzehwɛnyi no kaa asɛm no kyerɛɛ Paul dɛ, Asɛndzifo no asoma dɛ wongyaa hom ma hom nkɔ: dɛm ntsi afei hom mpue nkɔ dwudwoodwo.
37. Na Paul see hɔn dɛ, Woemmbu hɛn atsɛn, na wɔahwe hɛn a yɛyɛ Romefo wɔ gua do, na wɔdze hɛn egu efiadze, na afei worigyaa hɛn wɔ nsumaa mu anaa? Dabida! Na ma hɔnara mbra mbeyi hɛn.
38. Na nsordaafo no kɛkaa asɛm no kyerɛɛ asɛndzifo no, na wɔtsee dɛ wɔyɛ Romefo no, wosuroi;
39. na wɔbae bɛpaa hɔn kyɛw maa hɔn dzibem, na woyii hɔn na wɔserɛɛ hɔn dɛ womfi kurow no mu nkɔ.
40. Na wofii efiadze hɔ kɔr Lidia fie, na wohun enuanom no, wɔhyɛɛ hɔn nkuran, na wofii hɔ kɔree.

## Tsir 17

1. Na wokotwaa mu wɔ Amfipolis nye Apollonia no, wɔbaa Tesalonika mbrɛ Jewfo nhyiamudan bi wɔ:
2. na dɛ mbrɛ Paul tɔ yɛ no, ɔkɔr mu wɔ hɔn nkyɛn ahomgyeda ebiasa, na ɔnye hɔn yɛɛ mpɛnsampɛnsamu wɔ kyerɛwnsɛm no mu,
ACT.17.3, na obuee asɛm no do kyerɛkyerɛɛ hɔn mu kofee dɛ otwar dɛ Kraest no hu amandze, na ɔsoɛr fi ewufo mu; na ɔkae sɔɔw do dɛ, Jesus a meka hom no ho asɛm yi ɔnoara nye Kraest no.
4. Na hɔn mu binom gyee dzii, na wɔdze hɔnho bɔɔ Paul nye Silas ho, a Griikfo nyamesurofo nyimpadodow pii, nye mbaa a wɔyɛ etsitsir so pii ka ho.
5. Na Jewfo no dze, nyinkun kaa hɔn, na wɔfaa ehuhufo no mu nyimpa bɔn bi kaa hɔn ho, na wɔmaa nyimpadodow behyiae, na wɔmaa kurow no mu yɛɛ wentwiwentwi, na wɔkɛkyeer Jason dan ho hwehwɛɛ dɛ woyi hɔn pue kɛma nkorɔfo no.
6. Na woennhu hɔn no, wotwuuw Jason nye enuanom no bi adze kɛmaa kurow no mu etsitsir no, na wɔtseatseaa mu dɛ, Yinom a wɔadan wiadze tsir esi famu yi, wɔaba ha so:
7. hɔn na Jason agye hɔn esie, na hɔn nyina yɛ dza otsia Kaesar mbransɛm no, eso wɔka dɛ ɔhen fofor bi so wɔ hɔ, Jesus bi.
8. Na iyi haaw nyimpadodow no nye kurow no mu etsitsir a wɔtsee yinom no.
9. Na wɔmaa Jason nye nkaa no dzii egyinamu maa hɔn no, wɔmaa wɔkɔree.
10. Na ntsɛmara enuanom no gyaa Paul nye Silas kwan anadwe kɔr Beroa, na wodur hɔ no, wɔkɔr Jewfo nhyiamudan no mu.
11. Na iyinom yɛ enyimdzefo sen hɔn a wɔwɔ Tesalonika, osiandɛ wosiesiee hɔn adwen mu tsiee asɛm no, na wɔhwehwɛɛ kyerɛwnsɛm no mu daa, kyerɛ dɛ ndzɛmba yi tse dɛm anaa.
12. Dɛm ntsi hɔn mu dodowara gyee dzii, nye Griikfo mbaa a wɔwɔ dzin, nye mbarimba no so pii.
13. Na Jewfo a wɔwɔ Tesalonika tsee dɛ Paul akɛka Nyankopɔn asɛm no wɔ Beroa so no, wɔbaa hɔ so na wobohuur nyimpadodow no akoma na wɔhaaw hɔn.
14. Na afei ntsɛmara enuanom no gyaa Paul kwan dɛ ɔnkɔ po ho, na Silas nye Timoti dze, wɔtsenaa hɔ.
15. Na hɔn a wokegyaa Paul kwan no dze no kɔree kodur Atens, na ɔmaa hɔn nkra dɛ Silas nye Timoti mbra ne nkyɛn ntsɛntsɛm no, wosii mu kɔree.
16. Na Paul rotweɔn hɔn wɔ Atens no, ohun dɛ abosonsom ahyɛ kurow no ma, na ɔyɛɛ no ahomtsew pii.
17. Dɛm ntsi ɔnye Jewfo nye nyamesurofo no yɛɛ nhwehwɛmu dzendzenndzen wɔ nhyiamudan mu, na guado so daa nyina ɔnye hɔn a ohyiaa hɔn no dzii anokɔnkɔn.
18. Na Epikurufo nye Stoafo enyansapɛfo bi so nye no dzii anokɔnkɔn. Na binom see dɛ, Ɔkasakasafo yi se dɛn nye yi? Binom so see dɛ, Ɔyɛ dɛ ɔka anana abosom bi ho asɛm: osiandɛ ɔkaa Jesus nye wusoɛr no ho asɛmpa no.
19. Na wosuoo no mu dze no kɔr Areopagus dɛ, Ana yebotum ehu nkyerɛkyerɛ fofor a erekyerɛ yi?
20. Na edze nsɛm fofor bi aba hɛn asomu: dɛm ntsi yɛpɛ dɛ yɛtse ndzɛmba yi ase.
21. (Osiandɛ nna Atensefo nye ahɔho a wɔabɛtsena hɔ nyina, wonnya biribiara ho adagyer ka dɛ wɔbɛka anaadɛ wobetsie asɛm fofor bi.)
22. Na Paul gyinaa Areopagus finimfin, na ɔsee dɛ: Atens mbarimba, mehu dɛ hom wɔ gyedzi wɔ ndzɛmba pii mu dodow.
23. Na murutwa mu, na mohwɛɛ hom adze a hom sɔr no, muhun afɔrmbukyia so a wɔakyerɛw do dɛ, NYAME A WONNYIM NO DZE A. Dɛm ntsi nyia hom nnyim na hom sɔr no no, ɔno na mereka no ho asɛm kyerɛ hom yi.
24. Nyankopɔn a ɔyɛɛ wiadze nye dza ɔwɔ mu nyina, ɔno a ɔyɛ sor nye asaase wura no ntsi, ɔnntse asɔrdan a wɔdze nsa ayɛ mu;
25. eso wɔnndze nyimpa nsa som no, dɛ gyama ohia no biribi, osiandɛ ɔno na ɔma nyimpa nyina nkwa nye ahom nye adze nyina;
26. na ofi adze kor mu yɛɛ nyimpa amanaman nyina, dɛ wɔntsena asaase enyi nyina, na ɔhyɛɛ hɔn hyɛber, nye hɔn tsenabea he too hɔ,
ACT.17.27, dɛ wɔnhwehwɛ Nyankopɔn, dɛ bi a hɔn nsa bɛka no, na woehu no, naaso ɔnye hɛn mu biara ntamu kwan nnwar koraa:
28. na no mu na yɛtse ase, na yɛkeka hɛnho, na yɛwɔ hɔ; dɛ mbrɛ homankasa hom ndwomkyerɛwfo binom aka dɛ, Hɛn nyinara so yɛ ne mbanana.
29. Na osiandɛ yɛyɛ Nyankopɔn ne mbanana ntsi, ɔnnsɛ dɛ yesusu dɛ Nyame suban tse dɛ sika anaa dwetɛ, anaa ɔbo, edwin a nyimpa dze ne nyansaa nye n'adwen edzi.
30. Na mber a wonnyim no dze, Nyankopɔn buu enyi guu do, na afei dze, ɔhyɛ nyimpa nyina wɔ mbea nyina dɛ wonnu hɔnho,
ACT.17.31, osiandɛ ɔahyɛ da bi a ɔnam ɔbarimba bi a oeyi no esi hɔ no do bobu wiadze atsɛn wɔ tsenenee mu; ɔno na ɔama ɔasoɛr efi ewufo mu dze esi no pi ama nyimpa nyina dɛ wɔmfa ndzi dase.
32. Na wɔtsee ewufo soɛr no, binom sii atwetwe, na binom so see dɛ, Yebetsie wo wɔ asɛm yi ho bio.
33. Na mbrɛ Paul sii fii hɔn nkyɛn kɔree nye no.
34. Naaso nyimpa bi dze hɔnho bɔɔ no ho na wɔgyee dzii: hɔn mu bi nye Dionisius Areopagusnyi no, na ɔbaa bi a ne dzin dze Damaris, nye binom a wɔka hɔn ho no.

## Tsir 18

1. Na iyinom ekyir no, Paul fii Atens baa Korinte.
2. Na obohun Jewnyi bi wɔ hɔ a ne dzin dze Akwila a wɔwoo no wɔ Pontus na ofi Itali baa hɔ nnkyɛree, nye ne yer Prisila, osiandɛ nna Klaudius ahyɛ dɛ Jewfo nyina mfi Rome nkɔ: na ɔbaa hɔn nkyɛn;
3. na dɛ ɔnye hɔn yɛ edwuma kor ntsi, ɔtsenaa hɔn nkyɛn, na wɔyɛɛ edwuma; nna wɔyɛ ntamadanyɛfo.
4. Na daa ahomgyeda ɔbɛkaa asɛm wɔ nhyiamudan mu, dɛ ɔrema Jewfo nye Griikfo agye edzi.
5. Na Silas nye Timoti fii Masidonia sianee bae no, asɛm no hyɛɛ Paul do, na odzii dase kyerɛɛ Jewfo no dɛ Jesus nye Kraest no.
6. Na wɔyɛɛ kyikyiikyi, na wɔkaa ebususɛm no, ɔpopoo n'atar mu kaa kyerɛɛ hɔn dɛ, Hom bɔgyaa ngu homankasa hom etsifi: emi dze, minndzi so; ofitsi ndɛ mobɔkɔ Amanamamfo no hɔ.
7. Na ofii hɔ kɔr obi a ne dzin dze Titus Justus a ɔyɛ nyamesuronyi a ne dan wɔ nhyiamudan no ho no ne fie.
8. Na Krispus, nhyiamudan mu panyin nye ne fiemba nyina gyee Ewuradze dzii; na Korintefo no pii tsee no, wɔgyee dzii, ma wonumaa hɔn.
9. Na Ewuradze see Paul wɔ enyido adzehu mu anadwe dɛ, Mma nnsuro, na kasa, na mma mmua w'ano:
10. na emi mara meka wo ho, na obiara rennka wo mmbɛyɛ wo bɔn bi; osiandɛ mowɔ nkorɔfo pii wɔ kurow yi mu.
11. Na ɔtsenaa hɔ afrenhyia abosoom esia kyerɛkyerɛɛ hɔn Nyankopɔn asɛm no.
12. Na Galio dzii Akaia ambrado no, Jewfo no yɛɛ adwenkor soɛɛr Paul do, na wɔdze no baa asɛndzi egua enyim dɛ,
ACT.18.13, Oyi otu nyimpa aso suma dɛ wɔnsom Nyankopɔn wɔ kwan bi do a otsia hɛn mbra.
14. Na Paul reyɛ ebue n'ano no, Galio see Jewfo no dɛ, Jewfo, sɛ ɔyɛ mfom anaa ehuhusɛm bi a omuo a nkyɛ ɔsɛ dɛ misie hom ho abotar tsie hom;
15. na sɛ ɔyɛ asɛm nye edzin nye hom mbra ho asɛmbisa a, ɔnodze, homara hom nhwɛ: na emi dze, memmpɛ dɛ meyɛ dɛm asɛm yi ho ɔtsɛmbuafo.
16. Na ɔpaam hɔn fii asɛndzi egua enyim hɔ.
17. Na hɔn nyina suoo nhyiamudan mu panyin Sostenes mu hwee no asɛndzi egua enyim hɔ. Na Galio dze, ɔammfa yinom mu biara annyɛ hwee.
18. Na Paul daa ho tsenaa hɔ nda kakra ara no, ɔkraa enuanom no, na ofii hɔ faa nsuenyi kɔr Siria, na Prisila nye Akwila ka no ho; na ɔpraa ne tsir wɔ Kenkreae; osiandɛ nna oedzi nsew bi.
19. Na wɔbaa Efeso, na ogyaa hɔn hɔ; na nankasa dze ɔkɔr nhyiamudan mu nye Jewfo kɛyɛɛ mpɛnsampɛnsamu dzendzenndzen.
20. Na wɔserɛɛ no dɛ ɔntsena hɔn nkyɛn nkyɛr kakra, naaso ɔammpen;
21. na ɔkraa hɔn dɛ, Sɛ Nyankopɔn pɛ a, mebɛsan aba hom nkyɛn bio no, ofii Efeso sii nsuenyi.
22. Na odwiir daadze wɔ Kaesarea no, ɔkɔree kekyiaa asɔrmba no, na osianee kɔr Antiok.
23. Na odzii hɔ mber kakra no, ofii hɔ kekyiin Galatia nye Frigyia nkurow mu esiado esiado, hyɛɛ esuafo no nyina dzen.
24. Na Jewnyi bi a ne dzin dze Apollos a wɔwoo no wɔ Alɛksandria na ɔyɛ nyimpa n'ano atsew yie, baa Efeso, na onyim kyerɛwnsɛm no yie.
25. Nyimpa yi na wɔakyerɛkyerɛ no Ewuradze kwan no mu; na ɔyɛ hyew wɔ sunsum mu, ɔkae na ɔkyerɛkyerɛɛ dza ɔfa Jesus ho no pɛpɛɛpɛ, naaso nna John enuma no ho asɛm nko na onyim;
26. na ɔhyɛɛ ase dze ndam kasae wɔ nhyiamudan mu. Ɔno na Prisila nye Akwila tsiee no no, wɔfaa no baa hɔn nkyɛn, na wɔkyerɛkyerɛɛ no ma ɔkɔr kan wɔ Nyankopɔn kwan no mu ara yie.
27. Na onyaa adwen dɛ obotwa mu akɔ Akaia no, enuanom no hyɛɛ no dzen na wɔkyerɛɛw nwoma kɛmaa esuafo no dɛ wɔngye no; na ɔbae no, ɔboaa hɔn a wɔnam adom do agye edzi no pii,
ACT.18.28, osiandɛ ɔkaa Jewfo no gui wɔ bagua mu, na ɔnam kyerɛwsɛm no do kyerɛɛ mu kofee dɛ Jesus nye Kraest no.

## Tsir 19

1. Na ber a Apollos wɔ Korinte no, Paul kotwaa mu wɔ amantsifi asaase no do no, ɔbaa Efeso, na obohun esuafo bi;
2. na ɔsee hɔn dɛ, Ana hom gyee dzii no, hom nyaa Sunsum Krɔnkrɔn no? Na wɔsee no dɛ, Yɛnntsee pɛn mpo dɛ Sunsum Krɔnkrɔn bi wɔ beebi.
3. Na ɔsee dɛ, Ebɛnadze mu na wonumaa hom hyɛe? Na wɔsee dɛ, John enuma no mu a.
4. Paul see dɛ, John dze nnuho enuma no numae see nkorɔfo no dɛ wɔngye nyia odzi n'ekyir reba no ndzi, ɔno nye Jesus., #Mat 3.11; Mar 1.4, 7, 8; Luk 3.4, 16; Joh 1.26
5. Na wɔtsee no, wɔmaa wonumaa hɔn hyɛɛ Ewuradze Jesus dzin mu.
6. Na Paul dze ne nsa guu hɔn do no, Sunsum Krɔnkrɔn no baa hɔn do, na wɔdze kasa fofor kasae, na wɔhyɛɛ nkɔm.
7. Nna hɔn nyina bɛyɛ mbarimba duebien.
8. Na ɔkɔr nhyiamudan no mu, na ɔdze akokodur kaa asɛm no ara abosoom ebiasa, na ɔnye hɔn rekasa nyina nna ɔrekyerɛkyerɛ mu yie ama wɔaagye dza ɔfa Nyankopɔn ahendzi ho no edzi.
9. Nna binom akoma epirim, na woenntsie, na wɔkasaa Ɔkwan no ho bɔn wɔ nyimpadodow no enyim no, ofii hɔn nkyɛn na oyii esuafo no fii hɔn mu; na daa ɔnye hɔn kasae wɔ Tiranus ne nkyerɛkyerɛbea hɔ.
10. Na iyi kɔr do ara kodur mfe ebien, ma dɛm no hɔn a wɔwɔ Asia nyina tsee Ewuradze asɛm, Jewfo nye Griikfo nyina.
11. Na Nyankopɔn nam Paul nsa do yɛɛ tum ndwuma soronko:
12. ma woyiyii no ho nduukuu anaa nsamenyim mpo koguu ayarfo do, ma yarba fii hɔn do, na esunsum bɔn so fii hɔn mu.
13. Na Jewfo bi a wokyinkyin tu mbɔnsam sii hɔn bo dɛ wɔbɔbɔ Ewuradze Jesus dzin wɔ hɔn a wɔwɔ esunsum bɔn no do, dɛ, Meka Jesus a Paul ka no ho asɛm no gu hom do.
14. Na Jewnyi sɔfopanyin bi a ɔdze Skeva ne mba beesuon bi na wɔyɛɛ dɛm.
15. Na sunsum bɔn no buae see hɔn dɛ, Jesus minyim, na Paul so minyim, na hom dze hom nye woananom?
16. Na nyimpa no a sunsum bɔn wɔ no do no tui hyɛɛ hɔn do, na ɔboor hɔn pasaa, na wɔdze adagyaw nye pira guanguanee fii fie no mu.
17. Na Jewfo nye Griikfo a wɔwɔ Efeso nyina tsee yi, na hu kaa hɔn nyina, na wohuhoor Ewuradze Jesus ne dzin.
18. Na hɔn a wɔagye edzi no mu pii so bae bɛkae na wobeyii hɔn ndzeyɛɛ kyerɛe.
19. Na hɔn a wɔyɛɛ esumandze mu pii dze hɔn nwoma bae bɛhyeew no wɔ nyimpa nyina enyim; na wobuu no bo ano no, wohun dɛ osii ndwetɛbona mpem eduonum.
20. Mbrɛ Nyankopɔn asɛm nam ahoɔdzen do nyinii na odzii nyim nye no.
21. Na wowiee iyinom no, Paul bɔɔ ne tsirmu pɔw wɔ sunsum mu dɛ sɛ otwa mu wɔ Masidonia nye Akaia a, ɔbɔkɔ Jerusalɛm, na ɔsee dɛ, Mudu hɔ a, otwar dɛ mubokohu Rome so.
22. Na ɔsomaa hɔn a wɔsoom no no mu beenu, Timoti nye Erastus, kɔr Masidonia, na nankasa dze, ɔkyɛree wɔ Asia kakra.
23. Na ber no ara mu na sakasaka kɛsenara bae wɔ Ɔkwan no ho.
24. Na dwetɛdwimfo bi a ne dzin dze Demitrius a ɔdze dwetɛ yɛ ɔbosom Artemis asɔrdan no sɛso honyi, na n'edwuma no dze mfaso pii brɛɛ edwimfo no,
ACT.19.25, na ɔboaa hɔn nye hɔn a wɔyɛ edwuma kor no ara bi ano, na ɔsee dɛ, Ewuranom, hom nyim dɛ edwuma yi mu na yenya hɛn ahonya.
26. Na hom ehu na hom atse dɛ nnyɛ Efeso ha nko, na aka kakra na ayɛ Asia nyina, na Paul yi etu nyimpadodow pii hɔn aso esuma, na ɔadan hɔn enyi dɛ dza wɔdze nsa ayɛ hɔn no nnyɛ enyame,
ACT.19.27, na nnyɛ hɛn edwin yi nko na ɔreyɛ ayɛ gyan, na nyamebaa Artemis kɛse n'asɔrfi rebɛyɛ dɛ wommbu no hwee bio, na woetu ɔno a Asia nyina nye wiadze nyina sɔr no no efi n'akɛseyɛ mu.
28. Na wɔtsee iyi no, ebufuw hyɛɛ hɔn ma, na wɔtseatseaa mu dɛ, Efesofo Artemis yɛ kɛse!
29. Na sakasaka hyɛɛ kurow no ma, na wɔyɛɛ adwenkor bɔɔ krididi kɛkyeer Masidoniafo Gaius nye Aristarkus a wɔka Paul ho wɔ n'akwantu mu no, kɔr bea a nkorɔfo kɔ hɔ kɔhwɛ agor no.
30. Paul pɛɛ dɛ ɔkɛhɛn nkorɔfo no mu naaso esuafo no amma no kwan.
31. Na Asia mpanyimfo bi so a wɔyɛ n'adɔfo somae ma wɔkɔr no hɔ kɛserɛɛ no dɛ mma ɔnnkɔ agohwɛbea no mu hɔ.
32. Na afei binom retsea mu dɛm, binom so retsea mu dɛm; na nhyiamu no ayɛ sakasaka; na dodowara yie nnyim siantsir a ɔnam do ma wobehyiae.
33. Na wɔtwee Alɛksandar fii nyimpadodow no mu, na Jewfo no sunsuun no too kan. Na Alɛksandar dze ne nsa nyamee, na ɔpɛɛ dɛ oyi n'ano kyerɛ nkorɔfo no.
34. Na wohun dɛ ɔyɛ Jewnyi no, hɔn nyina dze ndze kor tseaa mu bɛyɛ ndɔnhwer ebien dɛ, Efesofo Artemis yɛ kɛse!
35. Na ɔmankyerɛwfo no dwedwee nyimpadodow no, na ɔsee dɛ, Efeso mbarimba, nyimpa bɛn na onnyim dɛ Efesofo kurow no yɛ Artemis kɛse nye honyi a ofiir Zeus bodwirii no hɔn asɔrfihwɛfo?
36. Dɛm ntsi obiara runntum nnkasa nntsia iyinom, ɔsɛ hom dɛ hom yɛ komm, na hom nnyɛ biribi gyigyeegye.
37. Na hom dze mbarimba yi a wɔnnyɛ asɔrfi ewifo, eso wɔnnka hɛn nyamebaa ho ebususɛm yi aba ha.
38. Na afei, sɛ Demitrius nye edwimfo a wɔka no ho no wɔ obi ho asɛm bi a, asɛndzibea wɔ hɔ, ambradofo wɔ hɔ: hom mma wombeyi atsɛn.
39. Na sɛ hom rohwehwɛ biribi wɔ nsɛm afofor bi ho a, wobedzi no bagua mu dɛ mbrɛ mbra tse.
40. Na yɛreyɛ enya amandze so ndɛ, sɛ wɔkɔtoa hɛn wɔ ndɛ begyabegya yi ho a, yennyi biribiara a yɛdze botum eyi hɛn ano wɔ nguabɔ yi ho.
41. Na ɔkaa dɛm no, ɔmaa bagua no tui.

## Tsir 20

1. Na sakasaka no bɔɔ adze no, Paul frɛɛ esuafo no baa ne nkyɛn, na otuu hɔn fo no, ɔkraa hɔn, na ofii hɔ dɛ ɔrokɔ Masidonia.
2. Na otwaa mu wɔ afa mu hɔ, na ɔmaa hɔn afotu pii no, ɔbaa Griis.
3. Na ɔbɛtsenaa hɔ abosoom ebiasa, na ɔreyɛ etu akɔ Siria no, nna Jewfo no retsɛw no ntsi, ɔyɛɛ n'adwen dɛ ɔbɛfa Masidonia asan akɔ.
4. Na Beroanyi Sopater, Pirus ne ba, na Tesalonikafo no mu Aristarkus nye Sekundus, nye Derbenyi Gaius, nye Timoti, nye Asiafo Tikikus nye Trofimus kaa no ho.
5. Yinom dzii kan kɔtweɔɔn hɛn wɔ Troas.
6. Na hɛn so, epitsi nda twaa mu no, yɛfowee fii Filipi dze nda enum baa hɔn nkyɛn wɔ Troas; na yedzii hɔ nda esuon.
7. Na dapɛn no mu da a odzi kan no a yebehyiaa mu dɛ yerubobu paanoo no, Paul nye hɔn kasae na ɔnam dɛ adze rebɛkye ma ɔaakɔ ntsi, ɔkaa asɛm araa kodur esuom.
8. Nna nkandzea pii wɔ abansor mbrɛ yeehyia mu hɔ.
9. Na aberantsɛ bi a ne dzin dze Eutikus tse tokura ano a n'enyi akom kɛse, na Paul kaa asɛm kyɛree no, ɔtɔɔ nkom fii asaansa no do bɔhwee ase, na wɔmaa no do no nna oewu.
10. Na Paul sianee kobutuuw no do, na ɔyɛɛ no etuu, na ɔsee dɛ, Mma hom nnsuro: na nkwa da ho wɔ no mu.
11. Na ɔbaa sor bio no, na obubuu paanoo, na odzii no, ɔdaa ho kasae araa kodur adzekyee, na ofii hɔ dɛm kɔree.
12. Na wɔdze aberantsɛ no baa enyikan, na ɔyɛɛ hɔn awerɛkyekyer kɛse.
13. Na yedzii kan kɔr wusihɛn mu no, yetui kɔr Asos dɛ yɛrekɛfa Paul wɔ hɔ; na mbrɛ ɔhyɛɛ hɛn nye no, osiandɛ ɔyɛɛ n'adwen dɛ ɔbɛfa daadze akɔ.
14. Na ɔnye hɛn hyiae wɔ Asos no, yɛfaa no baa nsu hɛn no mu, na yɛbaa Mitilene.
15. Na yetui fii hɔ, na adze kyee no, yebodur Kios tsentsendo; na adze kyee bio no, yɛbaa Samos, na adze kyee no yedur Miletus.
16. Nna Paul aka ato hɔ dɛ ɔbɛpa Efeso ho, amma ɔaannkɛkyɛr wɔ Asia; na ɔpɛɛ ntsɛm ma sɛ ɔbɛyɛ a, oeekodu Jerusalɛm Pentekost da no.
17. Na ofii Miletus somae kɔr Efeso kɛfrɛɛ asɔr mpanyimfo no.
18. Na wɔbaa ne nkyɛn no, ɔsee hɔn dɛ: Homankasa hom nyim mbrɛ ofitsi da a odzi kan a mebaa Asia no, menye hom tsenae wɔ aber no nyina mu,
ACT.20.19, medze adwen mu ahobrɛadze nye nyinsu pii mosoom Ewuradze, nye nsɔhwɛ a ɔbaa mo do ɔnam Jewfo pempɛn a wɔpempɛɛn me no do:
20. mbrɛ mannwodow ho dɛ mebɛka hom biribiara a ɔyɛ hom mfaso na mekae na mekyerɛkyerɛɛ hom guado nye efiefi,
ACT.20.21, na midzii dase maa Jewfo nye Griikfo so wɔ nnuho a ɔkɔ Nyankopɔn do, nye gyedzi a ɔkɔ hɛn Ewuradze Jesus Kraest do no ho.
22. Na afei, hwɛ, morokɔ Jerusalɛm dɛ woekitsa me wɔ sunsum mu, na minnyim dza ɔbɛba mo do wɔ hɔ,
ACT.20.23, gyedɛ dase a Sunsum Krɔnkrɔn no dzi wɔ nkurow nyina mu dɛ ɔkyer nye amandze rotweɔn me.
24. Na memmfa mo nkwa nnyɛ biribi dɛ ɔsom mo bo, ama medze dɛw eewie m'akwantu, nye ɔsom a minyaa no Ewuradze Jesus hɔ, dɛ mindzi Nyankopɔn adom asɛmpa no ho dase no.
25. Na afei, hwɛ, minyim dɛ hom a muboduaa hom mu mekaa ahenman no ho asɛm no nyina runnhu m'enyim bio.
26. Dɛm ntsi, ndɛ midzi hom dase dɛ mo ho san hom nyina hom bɔgyaa ho.
27. Na mannwodow ho dɛ mebɛka Nyankopɔn apam nyina makyerɛ hom.
28. Hom nhwɛ homho yie, nye nguankuw a Sunsum Krɔnkrɔn ahyɛ hom hɔn do ahwɛfo no nyina, dɛ hom bɛnyɛn Nyankopɔn asɔr a ɔdze nankasa no bɔgyaa enya no.
29. Na minyim dɛ, mokɔ ekyir no, mpataku abɔyafo bɛba hom do, na wonnkegyaa nguankuw no;
30. eso homankasa hom mu nyimpa bɔsoɛr a wɔbɛka nsɛnkyew dze atwe esuafo no edzi hɔn ekyir.
31. Dɛm ntsi hom nweɔn, na hom nkaa dɛ mfe ara ebiasa anadwe nye ewia minngyaa dɛ medze nyinsu tu hom mu biara fo.
32. Na nkyii, enuanom, medze hom hyɛ Nyankopɔn nsa, nye n'adom asɛm a otum dɛ ɔma hom ntowdo, na ɔma hom egyapadze wɔ hɔn a wɔatsew hɔn ho nyina mu no.
33. M'enyi ammber obiara no dwɛɛtɛɛ anaa ne sika anaa n'atar.
34. Homankasa hom nyim dɛ dza ohiaa me nye hɔn a wɔka mo ho no, mara me nsa yi ano edwuma na medze minyae.
35. Adze nyina mu makyerɛ hom dɛ ɔsɛ dɛ hom yɛ edwuma dze hwɛ hɔn a wɔyɛ mberɛw no, na hom kaa Ewuradze Jesus n'asɛm a ɔkaa dɛ, Ɔma yɛ nhyira kyɛn ɔgye no.
36. Na ɔkaa dɛm no, obuu ntwɛr nye hɔn nyina bɔɔ mpaa.
37. Na hɔn nyina suu pii, na wotutui bebaar Paul na wɔfefeew n'ano,
ACT.20.38, na dza ɔyɛɛ hɔn yaw kɛse nye asɛm a ɔkaa dɛ worunnhu n'enyim bio no. Na wokegyaa no wɔ wusihɛn no mu.

## Tsir 21

1. Na ɔbaa dɛ yɛtwee hɛnho fii hɔn nkyɛn na hɛn wusihɛn no tui no, yɛnam tsenn baa Kos, na n'adzekyee no yedur Rodes, na yefii hɔ baa Patara;
2. na yehun wusihɛn a orutwa mu kɔ Fonisia no, yɛkɔr mu na yetui.
3. Na yehun Siprus no, yegyaa no bankum, na yɛkɔr Siria, na yebodwiir Taere: nna hɔ na wusihɛn no rukotu n'adzesoa egu.
4. Na yekohun esuafo no no, yɛtsenaa hɔ nda esuon: hɔn na wɔnam Sunsum no mu kaa kyerɛɛ Paul dɛ mma onntu n'anan nnsi Jerusalɛm.
5. Na ɔbaa dɛ yewiee nda no dzi no, yesii mu kɔr hɛn kwan; na hɔn nyina nye hɔn yernom nye hɔn mba begyaa hɛn kwan bodur dɛ yefii kurow no mu; na yebubuu ntwɛr wɔ mpoano hɔ bɔɔ mpaa,
ACT.21.6, na yɛkrakraa hɛnho no, yɛkɔr wusihɛn mu, na hɔn so wɔsanee kɔr hɔn efiefi.
7. Na yewiee ɔkwan a ofi Taere twa no, yekodur Petolemais na yekekyiaa enuanom no, na yedzii hɔn nkyɛn da kor.
8. Na adze kyee no, yefii hɔ na yɛbaa Kaesarea; na yɛkɛhɛɛn asɛmpakafo Filip a ofi beesuon no mu no ne fie kɛtsenaa hɔ.
9. Ɔno na ɔwɔ mbabaa baanan, mbaabun a wɔhyɛ nkɔm.
10. Na yɛkyɛɛr hɔ nda kakra ara yie no, nkɔnhyɛnyi bi a ne dzin dze Agabus fii Judea bae.
11. Na ɔbaa hɛn nkyɛn no, ɔfaa Paul n'abɔdo, na ɔdze kyekyeer nankasa ne nan nye ne nsa, na ɔsee dɛ, Mbrɛ Sunsum Krɔnkrɔn no se nye yi, Dɛmara na Jewfo a wɔwɔ Jerusalɛm no bɛkyekyer ɔbarimba a abɔdo yi yɛ nedze, na woeyi no ahyɛ amanamamfo nsa.
12. Na yɛtsee yinom no, yɛnye hɔn a wofi kurow no mu no serɛɛ no dɛ mma ɔnnkɔ Jerusalɛm.
13. Nna Paul buaa dɛ, Hom reyɛ dɛn nye yi, na hom rusu rububu m'akoma yi? Na mesiesie moho dɛ, nnyɛ dɛ wɔbɛkyer me nko, na eso mubowu wɔ Jerusalɛm wɔ Ewuradze Jesus ne dzin ntsi.
14. Na ɔammpen do amma hɛn no, yegyaa no dɛ, Ewuradze ne pɛ nyɛ hɔ.
15. Na nda no ekyir no, yɛboaboaa hɛnho kɔr Jerusalɛm.
16. Na Kaesarea esuafo no mu bi so nye hɛn kɔree, na wɔdze hɛn baa Menason, Siprusnyi bi a ɔyɛ osuanyi dadaw no ne nkyɛn dɛ yɛrekɛtsena hɔ.
17. Na yedur Jerusalɛm no, enuanom no dze enyigye gyee hɛn.
18. Na da a ɔtoa do no, Paul nye hɛn kɔr James nkyɛn; nna mpanyimfo no nyina wɔ hɔ bi.
19. Na okyiaa hɔn no, ɔkaa ndzɛmba a Nyankopɔn nam no som do akɛyɛ wɔ amanaman mu nkorkor kyerɛɛ hɔn.
20. Na wɔtsee no, wɔhyɛɛ Nyankopɔn enyimnyam; na wɔsee no dɛ, Onua, ehu mpempem a wɔagye edzi wɔ Jewfo mu, na hɔn nyina bɔ mbɔdzen wɔ mbra no ho;
21. na wɔatse wo ho asɛm dɛ ekyerɛkyerɛ Jewfo a wɔwɔ amanaman mu nyina dɛ wɔndan Moses ngya, na eka kyerɛ hɔn dɛ mma wontwa hɔn mba twatsia, eso mma wonndzi amambra no do.
22. Na afei yɛnyɛ no dɛn? Ɔyɛ dɛn ara a wɔbɛtse dɛ aba ha.
23. Dɛm ntsi yɛ dza yɛrese wo yi: yɛwɔ mbarimba baanan a woedzi nsew;
24. iyinom na fa hɔn na enye hɔn nkoguar homho, na tua kaw ma hɔn ma wonyi hɔn tsir; na hɔn nyina nhu dɛ nokwar biara nnyi wo ho asɛm a wɔtsee no mu, na mbom wankasa so enam pɛpɛɛpɛ idzi mbra no do.
25. Na amanamamfo a wɔagye edzi no ho dze, yɛkyerɛwee kobuu atsɛn dɛ wonyi hɔnho mfi nam a wɔdze abɔ afɔr ama abosom, nye bɔgya, nye mbowa a wɔahyɛ hɔn fo, nye ndwamansɛm ho.
26. Nna Paul faa mbarimba no, na n'adzekyee no ɔnye hɔn guaar hɔnho na ɔkɔr asɔrfi no mu, dɛ ɔrekɛkyerɛ ahoguar nda no n'ewiei, na wɔakɔbɔ afɔr ama hɔn nyina nkorkor.
27. Na nda esuon reyɛ ewie so no, Jewfo a wofi Asia hun no asɔrfi mu no, wɔbɔɔ nyimpadodow no nkenyan, na wɔdze nsa suoo no mu,
ACT.21.28, tseaa mu dɛ, Israel mbarimba, hom mboa: oyi nye nyimpa no a ɔkyerɛkyerɛ nyimpa nyina wɔ mbea nyina tsia ɔman nye mbra nye bea yi no: na ɔdze Griikfo so aba asɔrfi mu, na ɔdze fi abɛka krɔnkrɔnbea yi.
29. Nna woedzi kan ehu Efesonyi Trofimus nye no wɔ kurow mu hɔ, ɔno na wɔdween dɛ gyama Paul dze no akɔ asɔrfi mu no.
30. Na kurow no nyina bɔɔ twir, na nkorɔfo no dze mbirika bɔboaa ano; na wosuoo Paul mu, na wɔtwee no fii asɔrfi no mu; na ntsɛmara wɔtotoow mbobow no mu.
31. Na wɔrohwehwɛ eku no no, nsɛm no kodur nsordaafokuw no mu ɔsafohen panyin no n'asomu dɛ Jerusalɛm nyina abɔ ebutuw;
32. ɔno na ntsɛmara ɔfaa nsordaafo nye ɔhamumpanyin, na ɔdze mbirika kɔr hɔn do; na wohun ɔsafohen panyin no nye nsordaafo no, wogyaa Paul hwe.
33. Nna ɔsafohen panyin no twee bɛnee, na obosuoo no mu, na ɔhyɛɛ dɛ wɔmfa nkɔnsɔnkɔnsɔn ebien nto no; na obisaa ne nyimpa ban nye dza ɔayɛ.
34. Na binom tseaa mu dɛm, binom so tseaa mu dɛm, wɔ nyimpadodow no mu; na dede no ntsi na onntum nnhu no nokwar no, ɔhyɛɛ dɛ wɔmfa no mbra aban no mu.
35. Na odur atwer no do no, ɔbaa dɛ nyimpadodow no hɔn gyigyeegye ntsi nsordaafo no soaa no;
36. na ɔman no mu nyimpadodow dzii ekyir tseatseaa mu dɛ, Wonyi no mfi hɔ!
37. Na wɔdze Paul rekɛhɛn aban no mu no, ɔsee ɔsafohen panyin no dɛ, Ana mowɔ kwan dɛ meka asɛm bi kyerɛ wo? Na ɔsee no dɛ,
ACT.21.38, Ana inyim Griik kasa? Ana nnyɛ ɔwo nye Egyptnyi a ndaano yi ɔyɛɛ sakasaka na ɔdze mbarimba a wofi ewudzifo no mu mpemanan kɔr sar do no bi?
39. Na Paul see dɛ, Meyɛ Jewnyi a mifi Tarsus, Silisia kurow a ɔwɔ dzin mapa no mu nyimpa nye me, na meserɛ wo dɛ ma me kwan ma menkasa nkyerɛ ɔman no.
40. Na ɔmaa no kwan no, Paul gyinaa atwer no do nyaam ne nsa kyerɛɛ nkorɔfo no; na wɔyɛɛ dzinn no, ɔkasaa kyerɛɛ hɔn wɔ Hebriw kasa mu.

## Tsir 22

1. Paul dze Hebriw kasa see dɛ, Enuanom nye egyanom, hom ntsie m'anoyi a miriyi akyerɛ hom yi.
2. Na wɔtsee dɛ ɔrekasa kyerɛ hɔn wɔ Hebriw kasa mu no, wɔyɛɛ komm koraa: na ɔsee dɛ:
3. Meyɛ Jewnyi a wɔwoo me wɔ Tarsus wɔ Silisia, na wɔtsetsee me kurow yi mu, wɔ Gamaliel anan ho, wɔkyerɛkyerɛɛ me egyanom mbra no mu ketsee, na mobɔɔ Nyankopɔn ho mbɔdzen, dɛ mbrɛ hom nyina yɛ ndɛ yi;
4. na meyɛɛ Ɔkwan yi do akadofo ayakayakadze kɔr owu mu, mekyekyeer mbarimba nye mbaa, na miyii hɔn mae, ma wɔdze hɔn koguu efiadze;
5. dɛ mbrɛ ɔsɔfopanyin no so nye mpanyimfo nyina dzi me dase no: hɔn hɔ so na mekɛgyee nwoma dɛ medze rekɛma enuanom no, mokɔr Damaskɔs dɛ merekɛfa hɔn a wɔwɔ hɔ no so aba Jerusalɛm wɔ nkyehoma mu, ma wɔaatsea hɔn.
6. Na ɔbaa dɛ menam na mebɛɛn Damaskɔs bɛyɛ wigyinae no, awerɛfir mu na kan kɛse fi sor bɛhyerɛnee botwaa mo ho hyiae.
7. Na mohwee daadze, na metsee ndze bi a ɔsee me dɛ, Saul, Saul, ɔyɛ dɛn na etaa mo do yi?
8. Na mubuaa dɛ, Woana nye wo, Ewuradze? Na ɔsee me dɛ, Emi nye Nazarɛtnyi Jesus a etaa no do no.
9. Na hɔn a wɔnye me nam no hun kan no dze, naaso wɔanntse nyia ɔkasaa kyerɛɛ me no ne ndze.
10. Na mesee dɛ, Ebɛnadze na menyɛ, Ewuradze? Na Ewuradze see me dɛ, Soɛr, na kɔ Damaskɔs, na hɔ na wɔbɛka wo dza wɔahyɛ wo dɛ yɛ nyina ho asɛm.
11. Na kan no ne hyerɛn kɛse ntsi munnhu adze no, hɔn a wɔnye me nam no susuoo me nsa dze me baa Damaskɔs.
12. Na Ananias bi a ɔyɛ nyamesuronyi dɛ mbrɛ mbra no tse, na Jewfo a wɔwɔ hɔ nyina bɔɔ no dzin pa no,
ACT.22.13, baa mo hɔ begyinaa me nkyɛn see me dɛ, Onua Saul, hu adze. Na dɔn no ara mu na memaa m'enyi do hwɛɛ no.
14. Na ɔsee dɛ, Hɛn egyanom Nyankopɔn no eyi wo ato hɔ dɛ ihu ne pɛ, na ihu ɔtseneneenyi no, na etse ɔnoara ne ndze.
15. Na ebɛyɛ ne dasefo ama nyimpa nyina wɔ dza ehu nye dza atse ho.
16. Na afei, ebɛnadze ntsi na irikyinkyim? Soɛr ma wonnuma wo nhohor wo bɔn, na paa mu bɔ ne dzin no.
17. Na ɔbaa dɛ mesanee baa Jerusalɛm, na morobɔ mpaa wɔ asɔrfi mu no, m'enyiwa wiaa me ma mokɔr tsebea fofor mu,
ACT.22.18, na muhun no na ɔsee me dɛ, Yɛ ntsɛm fi Jerusalɛm, osiandɛ wɔrenngye wo dasee a ibedzi wɔ mo ho no.
19. Na mesee dɛ, Ewuradze, hɔnankasa nyim dɛ hɔn a wɔgye wo dzi nyina medze hɔn guu efiadze, na mohwee hɔn nhyiamudan nyina mu;
20. na wɔreka wo dasefo Stefen no bɔgyaa egu no, mo so migyinaa hɔ bi, na mepeen no wu do, na mohwɛɛ hɔn a wokum no no hɔn ntar do.
21. Na ɔsee me dɛ, Kɔ, na morosoma wo efi ha akɔ ekyirekyir wɔ amanaman mu.
22. Na wotsiee no besii asɛm yi do, na wɔmaa hɔn ndze do see dɛ, Wonyi dɛm nyimpa yi mfi asaase do: na ɔnnsɛ dɛ ɔbɛtsena ase.
23. Na woruhuro, na wɔrotow hɔn ntar gu, na worutu huntuma gu wimu no,
ACT.22.24, safohen panyin no hyɛɛ dɛ wɔmfa no mbra aban mu, na ɔkaa dɛ wɔnka no mpire mbisa no asɛm, ama oeehu adze kor a osian ntsi ma woruhuro gu no do yi.
25. Na wɔdze nguanhoma dweer ne nsa no, Paul see ɔhamupanyin a ogyinaa hɔ no dɛ, Ana hom wɔ kwan dɛ hom ka nyimpa a ɔyɛ Romenyi na wommbuu no fɔ mpire?
26. Na ɔhamupanyin no tsee no, ɔkɔr safohen panyin no hɔ kɛkaa kyerɛɛ no dɛ, Ebɛnadze na erebɛyɛ yi? Hwɛ, nyimpa yi yɛ Romenyi.
27. Na safohen panyin no bae bɛsee no dɛ, Sɛ eyɛ Romenyi a, ka kyerɛ me. Na ɔsee dɛ, Nyew.
28. Na ɔsafohen panyin no buaa dɛ, Medze sika kɛse na medze nyaa ɔmambayɛ yi. Na Paul see dɛ, Emi dze, wɔdze woo me.
29. Dɛm ntsi ntsɛmara hɔn a nkyɛ woribebisa no asɛm no fii ne nkyɛn, na ɔsafohen panyin no so hun dɛ ɔyɛ Romenyi na dɛ ɔakyekyer no no, osuroi.
30. Na adze kyee no, na ɔpɛɛ dɛ ohu siantsir a ɔnam do ma Jewfo nye no robɔ nkuro no mu nokwar no, ɔsaan no na ɔhyɛɛ asɔfompanyin nye baguafo no nyina dɛ wombehyia, na ɔdze Paul sianee bae begyinaa hɔn enyim.

## Tsir 23

1. Na Paul gyeen n'enyi hwɛɛ baguafo no, ɔsee dɛ, Enuanom, tsibowa pa nyina na medze mabɔ me bra ama Nyankopɔn ebesi ndɛ yi.
2. Na ɔsɔfopanyin Ananias hyɛɛ hɔn a wogyinaa ne nkyɛn no dɛ wɔmbɔ n'ano.
3. Nna Paul see no dɛ, Nyankopɔn bɔbɔ wo, ɔwo fasu a wɔahoa ho: na etse hɔ rubu me atsɛn dɛ mbrɛ mbra no tse, na ibu mbra no do hyɛ dɛ wɔmbɔ me?
4. Na hɔn a wogyinaa hɔ no see no dɛ, Ereyaw Nyankopɔn no sɔfopanyin?
5. Na Paul see dɛ, Enuanom, minnyim dɛ ɔyɛ sɔfopanyin: na wɔakyerɛw dɛ, Mma nnkasa bɔn wɔ wo man mu otsitsir ho.
6. Na Paul hun dɛ dɔm no fa yɛ Sadusiifo, na ɔfa yɛ Farisiifo no, ɔtseaa mu wɔ baguamu hɔ dɛ, Enuanom, meyɛ Farisiinyi, nye Farisiifo ba: ewufo no hɔn enyidado nye hɔn soɛr ntsi na worubu me atsɛn yi.
7. Na ɔkaa dɛm no, akasakasa baa Farisiifo no nye Sadusiifo no ntamu, na nyimpadodow no mu paae.
8. Na Sadusiifo no se dɛ owusoɛr anaa ɔbɔfo anaa sunsum biara nnyi beebi: na Farisiifo no dze wɔgye ne nyina to mu.
9. Na wɔtseatseaa mu kɛse; na kyerɛwfo a wɔwɔ Farisiifo afamu no bi soɛree na wɔperee kaa dɛ, Yennhu bɔn biara wɔ nyimpa yi mu: na sɛ sunsum anaa ɔbɔfo akasa akyerɛ no a, ebɛn asɛm a?
10. Na akasakasa pii soɛree no, safohen panyin no suroo dɛ wɔbɛtsetsew Paul mu ntsi, ɔhyɛɛ nsordaafo no dɛ wonsian nkohwim no wɔ hɔn nsamu, na wɔmfa no nkɔ aban mu.
11. Na anadwe a odzi do no, Ewuradze begyinaa ne nkyɛn, na ɔsee dɛ, Hyɛ dzen: na dɛ mbrɛ edzi mo ho dase wɔ Jerusalɛm yi, dɛmara so na ɔsɛ dɛ ikedzi dase wɔ Rome so.
12. Na adze kyee no, Jewfo no pamee kekaa ntam dɛ worinndzidzi, eso wɔronnom, gyedɛ woeku Paul ansaana.
13. Na hɔn a wodzii bɔtɔboa yi no bɔbor eduanan.
14. Na wɔbaa asɔfompanyin nye mpanyimfo no hɔ bɛsee dɛ, Yɛakeka hɛnho ntam dɛ hwee rennka hɛn ano gyedɛ yeeku Paul ansaana.
15. Na afei hom nye baguafo no nkɛka nkyerɛ safohen panyin no dɛ ɔmfa no nsian mbra hom hɔ, dɛ gyama hom ribebisa no ho asɛm yie: na hɛn dze, ɔrotwe bɛn no, yeesiesie hɛnho dɛ yeboku no.
16. Na Paul no wɔfase tsee hɔn pɔw no, ɔkɔree kɛhɛɛn aban no mu kɛkaa kyerɛɛ Paul.
17. Na Paul frɛɛ ɔhamupanyin kor baa ne nkyɛn, na ɔsee no dɛ, Fa aberantsɛ yi kɛma safohen panyin no, na ɔwɔ asɛm bi ka kyerɛ no.
18. Na ɔfaa no dze no kɔr safohen panyin no nkyɛn, na ɔsee dɛ, Paul daduanyi no frɛɛ me baa ne nkyɛn, na ɔserɛɛ me dɛ memfa aberantsɛ yi mbrɛ wo, na ɔwɔ asɛm bi ka kyerɛ wo.
19. Na safohen panyin no suoo ne nsamu nye no kɔr nkyɛn beebi, na obisaa no dɛ, Ebɛnadze na ewɔ ka kyerɛ me?
20. Na ɔsee dɛ, Jewfo no apam dɛ wɔbɛserɛ wo dɛ ɔkyena fa Paul sian bra bagua mu, ma aayɛ dɛ woribebisa no ho asɛm yie.
21. Na mma nntsie hɔn: na hɔn mu bɔbor eduanan retsɛw no a wɔakeka hɔnho ntam dɛ worinndzidzi, eso wɔronnom gyedɛ woeku no ansaana; na sesei yi woesiesie hɔnho rotweɔn wo hɔ anohoba.
22. Na safohen panyin no maa aberantsɛ no kɔree, na ɔbraa no dɛ, Mma nnka nnkyerɛ obiara dɛ aka asɛm yi akyerɛ me.
23. Na ɔfrɛɛ ɔhamumpanyin no beenu baa ne nkyɛn see dɛ, Hom nsiesie nsordaafo ahaenu, nye mpɔnkɔdofo eduosuon, nye peaatofo ahaenu, ma wɔnkɔ Kaesarea anadwe ndɔnkron no mu;
24. na wɔnhwehwɛ mbowa so, na wɔmma Paul ntsena do, na wɔmfa no nkɔ dwudwoodwo nkɛma ambrado Feliks.
25. Na ɔkyerɛɛw nwoma a ɔtse dɛm yi:
26. Klaudius Lisias kyia ambrado Feliks.
27. Ɔbarimba yi, Jewfo no kɛfaa no dɛ nkyɛ woruboku no, na menye nsordaafo kɔr hɔn do kɛgyee no, osiandɛ metsee dɛ ɔyɛ Romenyi.
28. Na merepɛ mehu sombo a wɔdze bɔɔ no no, medze no baa hɔn bagua mu;
29. na muhun dɛ hɔn mbra ho nsɛmbisa ntsi na wɔnye no wɔ nkuro, na wɔammfa biribi a ɔsɛ wu anaaso nkyehoma annto no do.
30. Na wobetsiaa me nan dɛ wɔretsɛw ɔbarimba no, ntsɛmara na mosomaa no wɔ wo nkyɛn, na mahyɛ n'atoafo no so dɛ wɔmbɛka dza wɔwɔ wɔ no ho wɔ w'enyim.
31. Na nsordaafo no faa Paul dɛ mbrɛ wɔhyɛɛ hɔn no ara, na wɔdze no kɔr Antipatris anadwe no.
32. Na adze kyee no, wɔmaa mpɔnkɔdofo no dze no kɔree, na wɔsanee baa aban mu;
33. na hɔn dze wokodur Kaesarea, na woyii nwoma no maa ambrado no, wɔdze Paul so kegyinaa n'enyim.
34. Na ɔkenkaan nwoma no wiei no, obisaa ɔmansin kor a ofi mu; na ɔtsee dɛ ofi Silisia no,
ACT.23.35, ɔsee dɛ, w'atoafo no ba a, nna mibetsie wo. Na ɔhyɛɛ dɛ wɔmfa no nsie Herod aban mu.

## Tsir 24

1. Nda enum ekyir no, ɔsɔfopanyin Ananias nye mpanyimfo no binom nye mbranyimnyi bi a wɔfrɛ no Tertulus sianee bae, na hɔn na wɔbɔbɔɔ Paul ho nkuro kyerɛɛ ambrado no.
2. Na wɔfrɛɛ no no, Tertulus hyɛɛ ase bɔɔ nkuro dɛ: Ɔnam dɛ yɛnam wo do enya asomdwee pii, nye ɔmansesɛw a ɔnam wo nyimdzee do baa man yi mu,
ACT.24.3, onyimnyamfo Feliks, yinom nyina yɛdze ndaase nyina gye daa wɔ mbea nyina.
4. Na meremma asɛm no nnwar pii ntsi, meserɛ wo fa w'adom tsie hɛn kakra.
5. Na yeehu ɔbarimba yi dɛ ɔyɛ obusuyɛfo, na ɔdze mansotwe ba Jewfo nyina mu wɔ wiadze nyina, na ɔyɛ Nazarene fɛkuw no mu ɔkandzifo;
6. na ɔsɔe hwɛe so dɛ ɔdze fi bɛka asɔrfi no: ɔno na yɛkɛkyeer no:
7. [na nkyɛ yɛpɛɛ dɛ yɛnam hɛn mbra no do bu no atsɛn; na safohen panyin Lisias baa hɛn do, na ɔdze enyimpi bohwiim no wɔ hɛn nsamu kɔree, na ɔhyɛɛ n'atoafo dɛ wɔmbra wo hɔ;]
8. na woara so ehwehwɛ mu a, ibotum ehu dza osian ntsi a yɛnye no robɔ nkuro nyina.
9. Na Jewfo no so foaa no do dɛ nsɛm no nyina tse dɛm.
10. Na ambrado no too Paul nsa dɛ ɔnkasa no, Paul buaa dɛ: Susuampa dɛ minyim dɛ ifitsii eyɛɛ ɔman yi tsɛmbuafo edzi mfe pii ntsi, medze akomatɔmu miyi m'ano:
11. na ibotum ehu dɛ ɔmmbor dadu ndaebien na mokɔr Jerusalɛm dɛ morokɔsɔr;
12. na woennhu me asɔrfi mu anaa nhyiamudan mu anaa kurow mu hɔ, dɛ menye bi rekasa anaadɛ meretan nyimpadodow enyi.
13. Eso worunntum nnkyerɛ ndzɛmba a wɔrotoatoa m'ano wɔ ho yi.
14. Na iyi dze, mepaa mu meka kyerɛ wo dɛ, Ɔkwan a wɔfrɛ no Fɛkuw no mu na mosom m'egyanom Nyankopɔn, dɛ megye ndzɛmba a wɔakyerɛw wɔ mbra no nye nkɔnhyɛfo no mu midzi;
15. na mowɔ Nyankopɔn ho enyidado a hɔnara so hwɛ no kwan no, dɛ owusoɛr bi bɛba a hɔn a wɔtsen nye hɔn a wɔnntsen so bɔsoɛr.
16. Na iyi mu na mo so mobɔ bra dɛ mibenya tsibowa a ntotoananmu nnyi mu wɔ Nyankopɔn nye nyimpa afamu daa.
17. Na mfe pii ekyir no, mebaa dɛ medze ayɛyɛdze merebrɛ me man, nye afɔrbɔdze;
18. na iyi mu na wohun me wɔ asɔrfi mu dɛ meguar moho, eso menndze nyimpadodow anaa gyigyeegye bi; na Jewfo bi a wofi Asia,
ACT.24.19, hɔn na ɔsɛ dɛ nkyɛ wɔba w'enyim, sɛ wɔnye me wɔ asɛm bi a wɔnye me bɔbɔ nkuro.
20. Anaaso iyinom ara a wogyina ha yi nka dɛ, migyinaa baguafo no enyim no, wohun emumuyɛ bi wɔ mo ho
21. ka asɛm kor yi ara a migyinaa hɔn mu no metseaa mu kaa dɛ, Ewufosoɛr ntsi na worubu me atsɛn ndɛ yi.
22. Na Feliks nyim Ɔkwan no ho asɛm yie no ntsi, ɔkaa kyerɛɛ hɔn dɛ, Hom ntwentweɔn do kakra na sɛ safohen panyin Lisias ba a, nna mibetsie asɛm no mu yie.
23. Na ɔhyɛɛ ɔhamupanyin no dɛ ɔmfa Paul nsie, na ɔmma ondzi noho, na mma onnsiw n'amanyimfo bi kwan dɛ wɔbɔsom no.
24. Na nda bi ekyir Feliks nye ne yer Drusila a ɔyɛ Jewnyi no bae, na ɔsomae kɛfrɛɛ Paul, na otsiee gyedzi a ɔwɔ Kraest Jesus mu ho asɛm.
25. Na ɔreka tsenenee, nye enyidahɔ, nye atsɛmbu a ɔreba ho asɛm no, Feliks bɔɔ hu na obuaa dɛ, Sesei dze kɔ; na minya ho adagyer a, mebɛma wɔabɛfrɛ wo.
26. Na n'enyi daa kwan so dɛ Paul bɛma no sika: dɛm ntsi daa ɔmaa wɔkɛfrɛɛ no, na ɔnye no twetwee nkɔmbɔ.
27. Na mfe ebien durii no, Porkius Festus bedzii Feliks ananmu; na Feliks pɛɛ dɛ ɔsɔ Jewfo enyi ntsi, ɔdaan Paul gyaa efiadze hɔ.

## Tsir 25

1. Na afei Festus baa ɔmansin no mu no, ne ndaansa ekyir no ofii Kaesarea kɔr Jerusalɛm.
2. Na asɔfompanyin nye Jewfo etsitsir no kaa asɛm tsiaa Paul kyerɛɛ no, na wɔserɛɛ adom wɔ no hɔ dɛ
3. ɔnsoma ma wɔnkɛfa Paul mbra Jerusalɛm; na nkyɛ wɔaatsɛw no kwan mu eku no.
4. Na Festus dze, obuaa dɛ wɔdze Paul risie wɔ Kaesarea, na nankasa so ɔnnkɛkyɛr na ɔakɔ hɔ.
5. Na ɔsee dɛ, Dɛm ntsi hom mma hom mu hɔn a wɔwɔ tum no nye me nsian nkɔ, na sɛ biribi a ɔnnsɛ wɔ ɔbarimba yi mu a, wɔnye no nkɔbɔ nkuro.
6. Na odzii hɔn mu bɛyɛ nda awɔtwe anaa dadu no, osianee kɔr Kaesarea; na adze kyee no, na ɔkɛtsenaa asɛndzigua do no, ɔhyɛɛ dɛ wɔmfa Paul mbra.
7. Na ɔbae no, Jewfo a woefi Jerusalɛm aba no botwaa no ho hyiae, na wɔdze nsɛmbɔn pii a ɔyɛ dur toatoaa no a hɔnara woenntum annkyerɛ mu;
8. na Paul yii n'ano dɛ, Jewfo mbra o, asɔrfi o, Kaesar o, mennyɛɛ bɔn biara minntsiae.
9. Na Festus pɛɛ dɛ onya Jewfo enyimpa ntsi, obisaa Paul dɛ, Epɛ dɛ ekɔ Jerusalɛm ma woeebu wo ndzɛmba yi ho atsɛn wɔ m'enyim anaa?
10. Na Paul see dɛ, Migyina Kaesar asɛndzigua enyim, mbrɛ ɔsɛ dɛ wobu me atsɛn: Jewfo dze, mennyɛɛ hɔn bɔn bi, dɛ mbrɛ woara so inyim yie no.
11. Na sɛ mayɛ bɔn, anaa sɛ mayɛ biribi a ɔsɛ wu a, mommpow dɛ mubowu; na sɛ ndzɛmba a yinom rotoa m'ano wɔ ho yi nnyɛ nokwar a, obi runntum mmfa me nnhyɛ hɔn nsa. Emi dze, medan Kaesar.
12. Nna Festus nye baguafo no tuu egyina no, obuaa dɛ, Sɛ edze akɛdan Kaesar a, ɔnodze, Kaesar hɔ na ebɔkɔ.
13. Na nda bi ekyir no, Ɔhen Agrippa nye Bernise baa Kaesarea, na wobekyiaa Festus.
14. Na wodzii hɔ nda pii no, Festus dze Paul ho asɛm no too ɔhen no enyim dɛ, Ɔbarimba bi wɔ hɔ a Feliks gyaa no mpokyerɛ mu:
15. ɔno na mokɔr Jerusalɛm no, asɔfompanyin nye Jewfo mpanyin no kaa no ho asɛm kyerɛɛ me serɛɛ me dɛ mumbu no atsɛn.
16. Na mubuaa hɔn dɛ ɔnnyɛ Romefo amambra dɛ wobeyi nyimpa bi ama, gyedɛ nyia wɔrobɔ no ho nkuro no nye no nkurobɔfo no edzi enyim na enyim, na onya kwan yi n'ano wɔ dza wɔdze ato no do ho ansaana.
17. Dɛm ntsi wobehyiaa ha no, mannyɛ ekyim, na adze kyee no mekɛtsenaa asɛndzigua do na mehyɛɛ dɛ wɔmfa ɔbarimba no mbra.
18. Na no nkurobɔfo no begyinaa hɔ no, wɔannka emumuyɛdze a mususui no mu biara ho asɛm annto no do,
ACT.25.19, na hɔnankasa hɔn nyamesom ho ekyingye a wɔnye no gyee no ho, na Jesus bi a oewu a Paul so se dɛ ɔtse ase no ho dze.
20. Na dɛ minnyim mbrɛ mebɛyɛ mahwehwɛ iyinom mu ntsi, mibisaa no dɛ ɔpɛ dɛ ɔbɔkɔ Jerusalɛm ma woeekobu no atsɛn wɔ nsɛm yi ho anaa.
21. Na Paul dze asɛm no kɛdaan ɔhempɔn no dɛ wɔmfa no nsie ma onkodu n'enyim ntsi, mehyɛɛ dɛ wɔmfa no nsie ma onkodu dɛ mobɔsoma ma wɔdze no akɛma Kaesar.
22. Nna Agrippa see Festus dɛ, Nkyɛ mo so mepɛ dɛ mitsie nyimpa no. Na ɔsee dɛ, Ɔkyena ibetsie no.
23. Na afei adze kyee no, Agrippa nye Bernise dze ahokeka kɛse bae, na wɔnye asafohen mpanyin no binom, nye kurow no mu mbapɔmba no, kɔr mbrɛ wotsie asɛm hɔ, na Festus hyɛe no, wɔdze Paul bae.
24. Na Festus see dɛ, Ɔhen Agrippa, nye mbarimba a hom nye hɛn wɔ ha nyina, hom nhwɛ nyimpa yi a Jewfo nyimpadodow nyina serɛɛ me tsiaa no wɔ Jerusalɛm nye ha, na wɔtseatseaa mu dɛ ɔnnsɛ dɛ ɔtsena ase bio no.
25. Naaso muhun dɛ ɔannyɛ biribi a ɔsɛ wu; na nankasa dze asɛm no akɛdan ɔhempɔn no ntsi mahyɛ dɛ mobɔsoma no hɔ.
26. Naaso minnyi biribi tsitsir biara a mebɛkyerɛw akɛma mo wura wɔ no ho. Dɛm ntsi na medze no aba hom enyim, nkanka ɔwo, Ɔhen Agrippa, ama wowie mu hwehwɛ a, meenya biribi a mebɛkyerɛw.
27. Ɔyɛ me dɛ nyansa biara nnyi mu dɛ medze daduanyi mobɔkɔ, na mennkɛkyerɛ asɛm kor a wɔdze ato no do.

## Tsir 26

1. Na Agrippa see Paul dɛ, Wɔama wo kwan dɛ ka w'asɛm. Nna Paul tseen ne nsa yii n'ano dɛ:
2. Muhu no dɛ me tsir ayɛ yie, Ɔhen Agrippa, dɛ miribeyi m'ano wɔ w'enyim ndɛ, wɔ nsɛm nyina a Jewfo dze roto mo do no ho;
3. na ne tsitsir nye dɛ ɔwo dze awea amambra nye ekyingyesɛm a ɔwɔ Jewfo mu nyina ho: dɛm ntsi meserɛ wo dɛ to wo bo tsie me.
4. M'asetsena fitsi mo mbofraber mu a ɔhyɛɛ ase wɔ mankasa me man mu, nye Jerusalɛm no, Jewfo nyina nyim:
5. na wonyim me fi ahyɛse, na sɛ wɔpɛ dɛ wodzi ho dase a, wonyim dɛ moforaa fɛkuw a wotua hɛn som no ho no mu, na mobɔɔ me bra dɛ Farisiinyi.
6. Na afei migyina ha na worubu me atsɛn wɔ anohoba a Nyankopɔn dze maa egyanom no ho enyidado ntsi yi:
7. ɔno na hɛn mbusuakuw duebien no som enyiberdo adzesaa nye adzekyee, dze hɔn enyi to do dɛ wobenya. Na enyidado yi ho ntsi, ɔhen, nna Jewfo rotoatoa m'ano yi o.
8. Ɔyɛ dɛn na hom bu iyi asɛm a wɔnngye nndzi, dɛ Nyankopɔn nyan ewufo?
9. Na ampaara mankasa so modween moho dɛ ɔsɛ me dɛ mebɛyɛ ndzɛmba pii metsia Jesus Nazarɛtnyi no ne dzin.
10. Na iyi so na meyɛe wɔ Jerusalɛm: minyaa asɔfompanyin no hɔ tum no, medze ahotseweefo no pii guu efiadze, na sɛ woruku hɔn a, m'ano wɔ mu bi.
11. Na motɔɔ dɛ metsea hɔn wɔ nhyiamudan nyina mu, na mehyɛɛ hɔn dɛ wɔnka ebususɛm; na mobɔɔ hɔn do dam koraa no metaa hɔn do kɔr ananaben nkurow do.
12. Ɔno mu na menam rokɔ Damaskɔs na medze asɔfompanyin hɔn tum nye ho kwan no,
ACT.26.13, wigyinae, ɔhen, muhun kwan no do kan bi a ofi sor a ɔkyɛn ewia ne hyerɛn, dɛ oebotwa emi nye hɔn a wɔnye me nam no ho ehyia.
14. Na hɛn nyina hwehwee daadze no, metsee ndze bi a ɔrekasa kyerɛ me wɔ Hebriw kasa mu dɛ, Saul, Saul, ɔyɛ dɛn na etaa mo do yi? Ɔyɛ dzen ma wo dɛ ebɔwɔ dadzepoma ano ntsia.
15. Na mesee dɛ, Woana nye wo, Ewuradze? Na Ewuradze see dɛ, Emi nye Jesus a etaa no do no.
16. Na soɛr gyina w'anan do: na iyi ntsi na meyi moho akyerɛ wo, dɛ mibeyi wo ato hɔ dɛ ndzɛmba a ehu yi nye dza miribeyi moho akyerɛ wo wɔ mu no ho somfo nye dasefo;
17. na mibeyi wo wɔ ɔman no nye amanaman a morosoma wo wɔ hɔn hɔ no nsamu,
ACT.26.18, dɛ kobue hɔn enyi na kɛdan hɔn fi sum mu bra kan mu, ma woeefi Satan tum mu aba Nyankopɔn hɔ, na woeenya bɔnfakyɛ nye egyapadze wɔ hɔn a wɔnam gyedzi a ɔwɔ mo mu do enya ahotsewee no mu.
19. Dɛm ntsi, Ɔhen Agrippa, mannyɛ enyido adzehu a ofi sor no ho asoɔdzen:
20. na midzii kan kyerɛɛ hɔn a wɔwɔ Damaskɔs, nye hɔn a wɔwɔ Jerusalɛm so, nye Judea asaase do nyina, nye amanaman no, dɛ wonnu hɔnho na wɔnsan mbra Nyankopɔn hɔ, na wɔnyɛ ndwuma a ɔfata nnuho., #Ndwu 9.20, 28
21. Iyi ntsi na Jewfo no bɛkyeer me wɔ asɔrfi mu, hwehwɛɛ dɛ woku me.
22. Na dɛ minyaa Nyankopɔn hɔ mboa ntsi, na migyina hɔ dze ebodu ndɛ, na midzi dase kyerɛ akɛse nye nkakraba nyina, na mennka asɛm biara gyedɛ dza nkɔnhyɛfo nye Moses nyina kaa dɛ ɔbɛba mu no nkotsee;
23. mbrɛ otwar dɛ Kraest bohu amandze, na oedzi kan nam ewufosoɛr mu aka kan ho asɛm akyerɛ ɔman no nye amanamamfo.
24. Na oyii n'ano dɛm no, Festus dze ndze kɛse tseaa mu dɛ, Paul, egyim: nwomasua dodow robɔ wo dam.
25. Na Paul see dɛ, Mommbɔɔ dam bi, onyimnyamfo Festus, na meka nokwar nye enyidahɔ nsɛm.
26. Na ɔhen a medze ndam kasa kyerɛ no yi nyim nsɛm yi mu: na megye dzi dɛ iyinom mu biara nnsuma no; na wɔannyɛ yi wɔ kukua mu.
27. Ɔhen Agrippa, egye nkɔnhyɛfo no dzi anaa? Minyim dɛ egye dzi.
28. Na Agrippa see Paul dɛ, Ana edwen dɛ ber kakraabi yi ibotum ama maayɛ Kristiannyi?
29. Na Paul see dɛ, Mepɛ wɔ Nyankopɔn mu dɛ, aka kakraabi o, aka pii o, nkyɛ nnyɛ wo nko, na hɔn a woritsie me ndɛ nyina aayɛ dɛ mara, gyedɛ nkyehoma yi nko.
30. Na ɔhen no, nye ambrado no, nye Bernise, nye hɔn a wɔnye hɔn tse hɔ no soɛree;
31. na wɔkɔr nkyɛn beebi no, wɔkae wɔ hɔn mu dɛ, Nyimpa yi nnyɛɛ biribi a ɔsɛ owu anaadɛ nkyehoma.
32. Na Agrippa see Festus dɛ, Sɛ nyimpa yi ammfa n'asɛm annkɛdan Kaesar a, nkyɛ woegyaa no.

## Tsir 27

1. Na wɔkaa dɛ yɛmfa nsuenyi nkɔ Itali no, woyii Paul nye mpokyerɛfo bi maa ɔhamupanyin bi a wɔfrɛ no Julius a ofi Augustus asogyafokuw mu no.
2. Na yɛkɔr Adramitium wusihɛn bi a ɔrobɔkɔ Asia afamu mu no, yetui, na Aristarkus, Masidonianyi bi a ofi Tesalonika, ka hɛn ho.
3. Na da a odzi do no, yekegyinaa Sidon; na Julius yɛɛ Paul ayamuyie maa no kwan dɛ ɔnkɔ ne amanyimfo nkyɛn ama wɔaahwɛ no.
4. Na yetui fii hɔ no, yekoduaa Siprus ase, osiandɛ mframa sii hɛn enyim.
5. Na yetwaa Silisia nye Pamfilia po no, yɛbaa Lisia kurow Mira ho.
6. Na ɔhamupanyin no hun Alɛksandria wusihɛn bi a ɔrokɔ Itali wɔ hɔ no, ɔdze hɛn guu mu.
7. Ndafua pii na yɛnam bɔkɔɔ, na yɛfonae ana yɛrebɛn Sinidus, na mframa amma hɛn ho kwan no, yekoduaa Kreete ase kɛpaa Salmone ho;
8. na yɛberɛe berɛe paa ho no, yɛbaa beebi a wɔfrɛ hɔ Ahɛngyinae Fɛɛfɛw no a Lasea kurow bɛn ho no.
9. Na yɛsɛɛ mber pii na nsuenyidua yɛɛ hu, na dɛ Mbuadadzi ber  no etwa mu dada ntsi no, Paul tuu hɔn fo
10. na ɔsee hɔn dɛ, Ewuranom, muhu dɛ akwantu yi amandze nye adzesɛɛ pii bɛba mu, nnyɛ eguadze nye hɛn yi nko na hɛnankasa hɛn nkwa so.
11. Na ɔhamupanyin no gyee akyerɛkwan no nye hɛn no wura dzii kyɛɛn dza Paul kae no.
12. Na osiandɛ ahɛngyinae no nntsɛw yie dɛ wobedzi awɔwber wɔ hɔ ntsi, hɔn mu pii kaa dɛ wobotu wɔ hɔ kyerɛ wobenya kwan edu Foniks, Kreete ahɛngyinae a odzi kɔ anee pomu nye anee habanmu no, na woekedzi awɔwber.
13. Na pomu mframa bɔɔ faafaa no, wosusuu dɛ hɔn nsa aka dza ɔwɔ hɔn tsirmu no, wotuu sekyɛ duaa anoano kɛbɛɛn Kreete.
14. Na annkyɛr na aahow dzendzen bi a wɔfrɛ no Etsifi-Epuei Mframa fii Kreete bɔe;
15. na okitsaa hɛn no, ma oenntum ennhyia mframa no, na yegyaa hɛnho ma ɔpaar hɛn.
16. Na yɛdze yerɛdɛdɛɛdɛ kɛfaa supruw bi a wɔfrɛ no Kauda ase no, ɔyɛɛ dzen ana yerutum susuo hɛmba no mu;
17. na wɔmaa no do no, wɔdze ndzɛmba wowaaw hɛn no kyekyeree; na wosuroo dɛ wɔbɔkɔ akɔhwe Sirtis anhweatɛnkyɛmm mu ntsi, wɔhohɔɔr abradaadua no ma ɔpaar hɔn dɛm.
18. Na ehum no bɔɔ dzendzen dze hɛn kyinkyinii no, adze kyee no wotuu hɛn no mu ndzɛmba bi gui;
19. na da a otsia ebiasa no wɔdze hɔnankasa hɔn nsa totoow hɛn no ho ndzɛmba gui.
20. Na nda pii nna yennhu ewia anaa nworaba biara, na mframa kɛsenara sii hɛn do, afei hɔn enyidado dɛ wɔbɛgye hɛn nkwa nyina yewee.
21. Na nda pii twaa mu a edziban nnkaa hɛn ano no, Paul soɛree gyinaa hɔn finimfin see dɛ, Mbarimba, ɔsɛ dɛ nkyɛ hom tsie me, na hom emmfi Kreete emmbenya amandze yi nye adzesɛɛ yi.
22. Na afei dze, mutu hom fo dɛ hom mma hom akoma ntɔ hom yamu; na obiara ronnhwer no nkwa wɔ hom mu, gyedɛ hɛn yi nko na ɔbɛsɛɛ.
23. Na anadwe yi Nyankopɔn a meyɛ nedze, na mosom no no, no bɔfoe begyinaa me nkyɛn
24. see dɛ, Paul, mma nnsuro: otwar dɛ ikegyina Kaesar enyim; na hwɛ, Nyankopɔn dze hɔn a enye hɔn nam nyina akyɛ wo.
25. Dɛm ntsi, ewuranom, hom mma hom akoma ntɔ hom yamu: na megye Nyankopɔn dzi dɛ ɔbɛyɛ dɛ mbrɛ ɔaka akyerɛ me.
26. Naaso otwar dɛ yekogu supruw bi do.
27. Na ne dadu ndaanan anadwe no, yeridzi akɔnaaba wɔ Adria po do no, bɛyɛ esuom na hɛn no mu edwumayɛfo no dween dɛ yɛrebɛn asaase bi;
28. na wɔtoow susuhoma no, wohun dɛ ɔyɛ abasamu eduonu; na wɔkɔr enyim kakra na wɔtoow bio no, wohun dɛ ɔyɛ abasamu duenum.
29. Na wosuroo dɛ bi a yɛbɔkɔ akɔhwe abotan bi do ntsi, wɔtoo nsekyɛ anan wɔ hɛntu tweɔn adzekyee.
30. Na hɛn no mu edwumayɛfo no hwehwɛɛ dɛ woguan fi hɛn no mu, na wogyaa hɛmba no mu too po mu yɛɛ dɛ wɔrokɔto sekyɛ wɔ hɛnkan no,
ACT.27.31, Paul see ɔhamupanyin no nye nsordaafo no dɛ, Sɛ iyinom anntsena hɛn yi mu a, hom rinnya nkwa.
32. Nna nsordaafo no twaa hɛmba no ne ntampehoma no, ma ɔhwee ase.
33. Na adze rebɛkye no, Paul serɛɛ hɔn nyina dɛ wondzidzi, dɛ, Ndɛ dadu ndaanan koraa nna hom atsena edzi mbuada a hom mmfa hwee nnkaa hom ano.
34. Dɛm ntsi meserɛ hom dɛ hom ndzidzi, na iyi fa hom nkwa ho: na nhwi kor mpo rimmfi hom mu biara ne tsir do nntɔ.
35. Na ɔkaa dɛm no, ɔfaa paanoo, na ɔdaa Nyankopɔn ase wɔ hɔn nyina enyim; na obubui hyɛɛ ase dzidzii.
36. Na hɔn nyina hɔn akoma tɔɔ hɔn yamu, na hɔnankasa so faa edziban dzii.
37. Na hɛn a yɛwɔ hɛn no mu nyina yɛ akra ahaenu eduosuon esia.
38. Na wodzidzii mee no, wɔbɔɔ hɛn no har totoow ewifua no guu po mu.
39. Na adze kyee no, nna wonnyim asaase no n'adaa no; naaso wohun ɔdɔndɔn bi a ɔwɔ mpoano hɔ no, wotuu egyina dɛ sɛ wobotum a, wɔbɔtwe hɛn no akɔ hɔ.
40. Na wotwaa nsekyɛ no ahoma mu no, wogyaa mu guu po mu, na wɔsaan kutow no n'ahoma so; na wosii hɛnkan abradaa no maa mframa, na wɔdze too mpoano.
41. Na wɔbɔtɔɔ beebi a apo ebien hyia no, wɔdze hɛn no pemee; na ne kan ketsimii, na ɔkaa hɔ pintsinn, na no tun dze, asorɛkye no ne dzendzen bubuu no.
42. Na nsordaafo no tuu egyina dɛ woboku adaduafo no, amma obi aammbor ennguan.
43. Na ɔhamupanyin no, ɔpɛɛ dɛ ɔgye Paul nkwa ntsi, osiiw hɔn dza wosusui no ho kwan; na ɔhyɛɛ dɛ hɔn a wobotum abor mfa hɔnho nkyen po mu ndzi kan nkɔ daadze;
44. na nkaa no, binom butubutuuw ntaabow do, binom butubutuuw hɛn no ho ndzɛmba bi do kɔree. Na mbrɛ ɔyɛe ma hɔn nyina nyaa nkwa dur daadze nye no.

## Tsir 28

1. Na yenyaa hɛn tsir dzidzii mu no, nna yehun dɛ supruw no wɔfrɛ no Malta.
2. Na nyimpa a wɔwɔ hɔ no yɛɛ hɛn adɔyɛ kɛse: na ɔnam nsu a ɔrotɔ na awɔw no ntsi, wokuaa gya na wɔgyee hɛn nyina fɛfɛɛfɛw.
3. Na Paul boaboaa mbabaaba ano guu gya no do no, ehurutsia fi hyew no mu bae bɛbrabraa ne nsa ho.
4. Na asaase no do mba yi hun abowa no dɛ ɔsɛn ne nsa ho no, wɔsesee hɔnho nkorkor dɛ, Ampaara nyimpa yi yɛ owudzifo a oefi po mu enya nkwa dze, naaso awerdzi amma no kwan dɛ ɔtsena ase.
5. Na ɔpetsee abowa no kyeen gya mu, naaso hwee annyɛ no.
6. Na hɔn dze, hɔn enyi daa kwan dɛ ɔrobɔhonhon, anaa ɔrobɔhwe ase ewu awerɛfir mu; na wɔhwɛe hwɛe na wohun dɛ biribiara annyɛ no no, wɔsesaa hɔn adwen dɛ gyama ɔyɛ onyame bi.
7. Na apaamu hɔ ara na supruw no mu otsitsir a ne dzin dze Publius n'asaase wɔ; ɔno na ɔgyee hɛn yɛɛ hɛn hɔho ndaansa hwɛɛ hɛn yie.
8. Na ɔbaa dɛ nna Publius n'egya da hɔ yar papu nye akokɔr: ɔno na Paul kɔr ne nkyɛn kɔbɔɔ mpaa, na ɔdze ne nsa too no do saa no yarba.
9. Na ɔyɛɛ dɛm no, nkaa no so a wɔyar wɔ supruw no mu no bae, na wɔsaa hɔn yar;
10. hɔn so na wɔdze enyidzi pii dzii hɛn, na yerubotu no, wɔdze ndzɛmba a ohia hɛn guu hɛn no mu.
11. Na abosoom ebiasa ekyir no, yɛfoow Alɛksandria hɛn bi a oedzi awɔwber wɔ supruw no mu a n'asɛnkyerɛdze nye Ntafo no kɔree.
12. Na yedur Sirakuse no, yedzii hɔ ndaansa.
13. Na hɔ na yefii kwanee baa Rehegium; na da kor ekyir no, pomu mframa bɔe, na n'adzekyee no yekodur Puteoli;
14. hɔ na yehun enuanom bi a wɔserɛɛ hɛn dɛ yɛntsena hɔn nkyɛn nda esuon; na mbrɛ yɛdze kodur Rome nye no.
15. Hɔ na enuanom no, wɔtsee hɛn nka no, twaa kwan tsentsen baa bea bi a wɔfrɛ no Apius Guado, na binom so baa bea a wɔfrɛ no Nsadan Ebiasa a ɔno bɛn Rome; behyiaa hɛn, na Paul hun hɔn no, ɔdaa Nyankopɔn ase na ɔhyɛɛ dzen.
16. Na yedur Rome mu no, ɔhamupanyin no dze mpokyerɛfo no maa Annkɔbea Safohen no, na Paul dze, ɔmaa no ho kwan dɛ ɔnye sordaanyi a ɔhwɛ no no nkɛtsena mbrɛ ɔpɛ.
17. Na ɔbaa dɛ ndaansa ekyir no, ɔfrɛfrɛɛ Jewfo etsitsir no boaa ano; na wobehyiae no, ɔsee hɔn dɛ, Enuanom, mannyɛ biribi enntsia ɔman no anaa hɛn egyanom amambra, naaso woyii me dɛ daduanyi fii Jerusalɛm hyɛɛ Romefo nsa;
18. hɔn na wɔhwehwɛɛ mu no, wɔpɛɛ dɛ wogyaa me, osiandɛ woennhu biribiara ɔfata mo wu.
19. Na Jewfo kasae tsiae no, ɔbaa dɛ medze m'asɛm kɛdaan Kaesar: nnyɛ dɛ mowɔ biribi a medze bɔtoa me man bi a.
20. Na iyi ntsi na meserɛɛ hom dɛ hom mbohu me na hom akasa akyerɛ me: na osian Israel enyidado ntsi na wɔdze nkɔnsɔnkɔnsɔn yi ato me yi.
21. Na wɔsee no dɛ, Hɛn dze yennyaa wo ho nwoma bi mmfii Judea, eso enuanom no mu biara mmbaa ha mmbɔbɔɔ kasee anaa ɔmmbɛkaa wo ho asɛm bɔn bi.
22. Na yɛpɛ dɛ yehu dza edwen fa fɛkuw yi ho, osiandɛ yenyim dɛ wɔkasa tsia no wɔ mbea nyina.
23. Na wɔhyɛɛ no da no, piinara baa ne nkyɛn wɔ mbrɛ ɔsoɛe no; hɔn na ɔkyerɛɛ hɔn ase dzii Nyankopɔn ahenman no ho dase, na ofitsi Moses mbra nye nkɔnhyɛfo no do kyerɛɛ hɔn Jesus ho asɛm mu fi anapa kesii ewimbir.
24. Na binom gyee dza ɔkae no dzii, na binom so anngye enndzi.
25. Na hɔn adwen annsaa wɔ dza ɔreka no ho no, wɔkɔree, na Paul kaa asɛm kor bi dɛ, Sunsum Krɔnkrɔn no nam nkɔnhyɛnyi Isaia do kaa no yie kyerɛɛ hɛn egyanom dɛ,
ACT.28.26, Kɔ ɔman yi hɔ na se dɛ, Ɔtse dze hom bɛtse, naaso hom renntse ase; Na ɔhwɛ dze hom bɔhwɛ, naaso hom runnhu:, #Isa 6.9
27. Osiandɛ ɔman yi akoma epirim, Na hɔn asowa esiw ɔtse ho, Na woemuamua hɔn enyiwa; Amma wɔaammfa hɔn enyiwa ennhu adze, Na wɔaammfa hɔn asowa anntse asɛm, Na wɔaammfa hɔn akoma anntse ase, Ma wɔaanndan ammba me nkyɛn ma maannsa hɔn yarba.
28. Dɛm ntsi, hom nhu dɛ wɔasoma Nyankopɔn no nkwagye no akɛma amanamamfo: na hɔn so wɔbɛtse.
29. [Na ɔkaa dɛm no, Jewfo no kɔree, na wɔgyegyee ekyingye wɔ hɔn mu.]
30. Na Paul tsenaa nankasa ne fi a otua kaw mu mfe ebien, na ɔgyee hɔn a wɔbaa ne nkyɛn nyina,
ACT.28.31, kaa Nyankopɔn ahenman no ho asɛm, na ɔdze ndamyɛ nyina kyerɛkyerɛɛ ndzɛmba a ɔfa Ewuradze Jesus Kraest ho, na obi ennsiw no kwan.

