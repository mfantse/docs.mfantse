# Luke

## Tsir 1

1. Ɔnam dɛ dodowara dze ato hɔn do dɛ wɔbɛkyerɛw ndzɛmba a aba mu wɔ hɛn mu no esiado esiado,
LUK.1.2, dɛ mbrɛ hɔn a ahyɛse no wɔdze hɔn enyiwa hunii na wɔyɛɛ asɛm no ho asomfo no dze abrɛ hɛn no ntsi;
3. Onyimnyamfo Kɛse Teofilus, mohwɛ a oye ma mo so dɛ mahwehwɛ ne nyina mu pɛpɛɛpɛ fitsi ahyɛse yi, mekyerɛw no esiado esiado brɛ wo,
LUK.1.4, ama eehu nsɛm a wɔakyerɛkyerɛ wo no no mu nokwar.
5. Judea ɔhen Herod n'aber do no, nna ɔsɔfo bi wɔ hɔ a wɔfrɛ no Zekaria a ofi Abija no kuw mu; na ne yer nye Aaron ne mbabaa no mu bi a wɔfrɛ no Elizabet.
6. Nna hɔn beenu nyina yɛ atseneneefo wɔ Nyankopɔn enyim, na wodzii Ewuradze ne mbransɛm ɔnye n'ahyɛdze no nyina do, dɛ asɛm biara ho nnyi,
LUK.1.7, mbom nna wonnyi ba, osiandɛ nna Elizabet yɛ ɔbɔnyin, na afei hɔn beenu nyina so enyinyin papaapa.
8. Da bi nna esi n'asɔfokuw do dɛ wɔyɛ edwuma wɔ Nyankopɔn enyim,
LUK.1.9, na dɛ mbrɛ asɔfo dwuma no ne nhyehyɛɛ tse no, wɔtwee tonto yii no dɛ ɔnkɔ Ewuradze asɔrdan no mu nkɛhyew eduhuam.
10. Na ber a ɔrehyew eduhuam no, nna ɔman no nyimpadodow nyina gyina abowano rosɔr.
11. Na Ewuradze no bɔfoe begyinaa eduhuam afɔrmbukyia no nyimfa yii noho kyerɛɛ no.
12. Na Zekaria hun no no, n'akoma tui, na hu kaa no.
13. Na bɔfo no see no dɛ, Mma nnsuro, Zekaria, na wɔatse wo nkotoserɛ, na wo yer Elizabet bɔwo babanyin ama wo, na ato no dzin John.
14. Na ibenya dɛw nye enyigye, na nyimpa dodowara bedzi n'awoo ho dɛw.
15. Na ɔbɛyɛ kɛse wɔ Ewuradze enyim, na ɔnnkɔnom wenyin anaaso nsa biara, na Sunsum Krɔnkrɔn bɛhyɛ no ma fi ne na ne yamu mpo.
16. Na ɔbɛdan Israelmba dodowara aba Ewuradze hɔn Nyankopɔn hɔ.
17. Na ɔnam Elija no sunsum nye no tum mu bedzi n'enyim akɛdan egyanom hɔn akoma aba hɔn mba ho, nye asoɔdzenfo aba tseneneefo hɔn nyimdzee mu, na oesiesie ɔman a wɔaboaboa hɔnho ama Ewuradze., #Mal 4.5
18. Na Zekaria see bɔfo no dɛ, Mubodua dɛn mehu yi? Osiandɛ meyɛ akɔdaa na me yer so edzi mfe pii.
19. Na bɔfo no buae see no dɛ, Emi nye Gabriel a migyina Nyankopɔn enyim, na wɔasoma me dɛ membɛkasa nkyerɛ wo, na menka wo nsɛmpa yi.
20. Na hwɛ, ebɔtɔ mmum, na irunntum nnkasa dze akɛpem da a yinom bɛyɛ hɔ, osiandɛ anngye me nsɛm a ɔbɛba mu wɔ n'aber do no enndzi.
21. Na ɔyɛɛ nkorɔfo a wɔrotweɔn Zekaria no nwanwa dɛ ɔakyɛr dɛm wɔ asɔrdan no mu.
22. Na opuei no, oenntum annkasa annkyerɛ hɔn; na wohun dɛ oekenya enyido adzehu bi wɔ asɔrdan mu hɔ; na ɔnodze, ɔkɔr do araa dze ne nsa yɛɛ nsɛnkyerɛdze osiandɛ nna ɔda ho araa tɔ mmum.
23. Na ɔbaa dɛ no som nda wiee du no, osii mu kɔr nankasa ne fie.
24. Na nda no ekyir no ne yer Elizabet nyinsenii na osumaa noho abosoom enum see dɛ,
LUK.1.25, Dza Ewuradze ayɛ me, wɔ nda a ɔabɔhwɛ me dɛ obeyi m'enyimguase wɔ nyimpa mu no, nye yi.
26. Na bosoom a otsia esia no mu no, Nyankopɔn somaa ɔbɔfo Gabriel wɔ Galilii kurow bi a wɔfrɛ no Nazarɛt,
LUK.1.27, wɔ ɔbaabun bi a wɔdze no ama ɔbanyin bi a wɔfrɛ no Josef a ofi David ebusua mu no awar no hɔ; na ɔbaabun no ne dzin dze Mary.
28. Na ɔbaa no hɔ bɛsee no dɛ, Ei, ɔwo a wɔadom wo kɛse, dzi dɛw! Ewuradze dzi w'ekyir.
29. Na n'akoma tui wɔ kasa no ho, na ɔdwendween ne tsir mu dɛ ebɛn nkyia na iyi bɛyɛ.
30. Na ɔbɔfo no see no dɛ, Mary, mma nnsuro, na enya Nyankopɔn enyim adom.
31. Na hwɛ, ibenyinsen, na awo babanyin na ato no dzin JESUS.
32. Ɔno na ɔbɛyɛ kɛse, na wɔbɛfrɛ no nyia ɔwɔ sorsor no ne Ba; na Ewuradze Nyankopɔn dze n'egya David ahengua no bɛma no, , #2 Sam 7.12, 13
33. na obedzi Jakob fi do hen daapem, na n'ahendzi nnkɔbɔ adze da.
34. Na Mary see ɔbɔfo no dɛ, Minnyim banyin yi, yinom besi dɛn aba mu?
35. Na bɔfo no buae see no dɛ, Sunsum Krɔnkrɔn bɛba wo do, na nyia ɔwɔ sorsor no n'ahoɔdzen bɛkata wo do; dɛm ntsi so adze krɔnkrɔn a wɔbɔwo no no, wɔbɛfrɛ no Nyankopɔn Ba.
36. Na hwɛ, wo busuanyi Elizabet so enyinsen babanyin wɔ ne mberwaber mu, na nyia wɔfrɛ no ɔbɔnyin no, n'abosoom esia nye yi.
37. Na Nyankopɔn afamu dze, biribiara nnyi hɔ a onntum nnyɛ hɔ.
38. Na Mary see dɛ, Hwɛ, Ewuradze afonabaa nye me: ɔnyɛ hɔ mma me dɛ mbrɛ w'asɛm se. Na bɔfo no fii ne nkyɛn kɔree.
39. Na nda no mu ara Mary soɛɛr ntsɛntsɛm kɔr Juda nkokodo nkurow no bi mu;
40. na ɔkɛhɛɛn Zekaria fie kekyiaa Elizabet.
41. Na ɔbaa dɛ Elizabet tsee Mary ne nkyia no, ɔba no huruuw ne yamu; na Sunsum Krɔnkrɔn hyɛɛ Elizabet ma,
LUK.1.42, na ɔdze ndze kɛse kasae see dɛ, Nhyira aka wo wɔ mbasiafo mu, na nhyira aka wo yamu aba.
43. Na iyi fi hen ba mo hɔ, dɛ m'Ewuradze ne na bɛba me nkyɛn?
44. Na hwɛ, ntsɛmara a wo nkyia twaa m'asomu no, na abofra no dze dɛw huruhuruwii wɔ mo mu.
45. Na nhyira aka nyia ɔagye edzi: na dza Ewuradze ama wɔabɛka akyerɛ no no bɛba mu.
46. Na Mary see dɛ: Me kra tonton Ewuradze
47. Na mo sunsum dzi dɛw wɔ me Nyankopɔn m'Agyenkwa no mu.
48. Osiandɛ ɔabɔhwɛ n'afonabaa wɔ ne mbrɛadze asetsena mu: Na hwɛ, ofitsi ndɛ ebusuasantsen nyina bɛfrɛ me osiarfo.
49. Osiandɛ Otumfo ayɛ adze kɛse ama me; na Ne dzin nye krɔnkrɔn.
50. Na n'ehumbɔbɔr wɔ hɔn a wosuro no do fi ebusuasantsen do kɛpem ebusuasantsen.
51. Ɔdze ne basa akyerɛ ahoɔdzen, Ɔapansam nkontompɔfo wɔ hɔn akoma adwen mu.
52. Oetu etumfo efi hɔn nhengua do, Na ɔama hɔn a wɔbrɛ adze no do.
53. Ɔdze ndzepa amee hɔn a ɔkɔm dze hɔn, na oegya ahonyafo kwan wɔ yafumpan mu.
54. Oesuo n'akowaa Israel mu dɛ ɔdze bɛkaa n'ehumbɔbɔr,
LUK.1.55, dɛ mbrɛ ɔkaa kyerɛɛ hɛn egyanom no, ama Abraham nye n'asefo daa.
56. Na Mary nye Elizabet tsenaa bɛyɛ abosoom ebiasa, na ɔsanee kɔr noara ne fie.
57. Na Elizabet n'aber a ɔdze bɔwo durii, na ɔwoo babanyin.
58. Na no sɔnmufo nye n'ebusuafo tsee ehumbɔbɔr kɛse a Ewuradze dze ehu no, na wɔnye no dzii dɛw.
59. Na ɔbaa dɛ ne ndaawɔtwe soe no, wɔbaa dɛ worubotwa abofra no twatsia, na wɔpɛɛ dɛ nkyɛ wɔbɛfrɛ no Zekaria, dɛ mbrɛ n'egya ne dzin tse
60. naaso ne na buae see dɛ, Oho, na wɔbɛfrɛ no John.
61. Na wɔsee no dɛ, Obiara nnyi w'ebusua mu a ne dzin dze dɛm.
62. Na wɔdze nsa bisaa n'egya dɛ mbrɛ ɔpɛ dɛ wɔfrɛ no.
63. Na obisaa kyerɛwpon kyerɛɛw do dɛ, Ne dzin nye John. Na ɔyɛɛ hɔn nyina nwanwa.
64. Na n'ano nye ne tɛkyerɛma buee amonmu hɔ ara, na ɔkasae yii Nyankopɔn ayɛw.
65. Na hu kaa hɔn a wɔtsetse hɔn nkyɛn nyina, na nsɛm yi nyina wɔkekae wɔ Judea nkokodo nkurow nyina mu.
66. Na hɔn a wɔtsee nyina dze too hɔn akoma mu dɛ, Abofra bɛn na oyi bɛyɛ? Osiandɛ Ewuradze ne nsa wɔ no do.
67. Na n'egya Zekaria dze, Sunsum Krɔnkrɔn bɛhyɛɛ no ma na ɔhyɛɛ nkɔm dɛ,
LUK.1.68, Nhyira nka Ewuradze, Israel Nyankopɔn; Osiandɛ ɔabɔhwɛ no nkorɔfo na ɔapon hɔn,
LUK.1.69, Na ɔama nkwagye ambɛn do ama hɛn Wɔ n'akowaa David fie,
LUK.1.70, dɛ mbrɛ ɔnam no nkɔnhyɛfo krɔnkrɔn a wɔwɔ hɔ fi tsetse no hɔn ano do kae no,
LUK.1.71, dɛ wɔngye hɛn mfi hɛn atamfo nye hɔn a wokyir hɛn nyina nsamu;
72. Dɛ ɔbɛyɛ ehumbɔbɔr ama hɛn egyanom, na ɔakaa n'ahyɛmu krɔnkrɔn no;
73. ntam a ɔkaa kyerɛɛ hɛn egya Abraham,
LUK.1.74, dɛ ɔbɛma woeyi hɛn efi hɛn atamfo nsamu, na yɛasom no dɛ hu nnyi mu,
LUK.1.75, wɔ ahotsewee nye tsenenee mu wɔ n'enyim hɛn nkwa nda nyina.
76. Na ɔwo abofra yi, wɔbɛfrɛ wo nyia ɔwɔ sorsor no nkɔnhyɛnyi: Osiandɛ ibedzi Ewuradze n'enyim kan ekesiesie n'akwan mu
77. dze nkwagye ho nyimdzee akɛma no nkorɔfo wɔ hɔn bɔnfakyɛ mu a
78. ofi hɛn Nyankopɔn n'ayamuhyehye mbɔbɔrhu no mu, a ɔnam do ma adzekyee a ofi sor abɔhwɛ hɛn no,
LUK.1.79, dɛ ɔbɛhyerɛn ama hɔn a wɔtsetse sum mu nye owu no sunsuma ase; na wɔatsentsen hɛn anan akɔ asomdwee kwan no do.
80. Na abofra no nyinii, na ɔyɛɛ dzen wɔ sunsum mu; na ɔtsenaa sar no do kodur da a ɔdze noho kɛkyerɛɛ Israel.

## Tsir 2

1. Na ɔbaa dɛ nda no mu no, mbra bi fii Kaesar Augustus hɔ baa dɛ wɔnkan wiadze nyina nkyerɛw hɔn edzin.
2. Iyi nye ɔkankyerɛw asɔpɔn no a wɔyɛɛ no ber a Kerinius dzi Siria ambrado no.
3. Na nyimpa nyina kɔr hɔnara hɔn nkurow mu dɛ wɔnkyerɛw hɔn dzin.
4. Na Josef so fii Galilii, wɔ Nazarɛt kurow no mu, kɔr Judea, David kurow a wɔfrɛ no Bɛtlɛhɛm no mu, osiandɛ ofi David fie nye n'ebusua mu ntsi,
LUK.2.5, ama wɔaakan ɔno nye n'esiyer Mary a ne yafun no enyin no.
6. Na ɔbaa dɛ, wɔwɔ hɔ no, ne nda a ɔsɛ dɛ ɔdze wo durii.
7. Na ɔwoo n'abakan banyimba, na ɔdze adasoe kyekyeer no ho, na ɔdze no too mbowa edzidzidaka mu, osiandɛ ɔkwan nnyi ahɔhodan no mu ma hɔn.
8. Nna nguanhwɛfo bi wɔ ɔman no ara mu, da haban mu roweɔn hɔn nguankuw anadwe.
9. Na Ewuradze bɔfoe begyinaa hɔn nkyɛn, na Ewuradze n'enyimnyam hyerɛnee bɔɔ hɔn ho aprɔw, na hu kaa hɔn kɛse.
10. Na ɔbɔfo no see hɔn dɛ, Mma hom nnsuro; na hwɛ, mebrɛ hom nsɛmpa a ɔyɛ dɛw kɛse a ɔbɛyɛ aman nyina dze,
LUK.2.11, na ndɛ wɔawo Agyenkwa ama hom wɔ David kurow mu, ɔno nye Kraest Ewuradze.
12. Na iyi nye hom asɛnkyerɛdze: hom bohu abofra bi dɛ ɔkyekyer adasoe mu da mbowa edzidzidaka mu.
13. Na awerɛfir mu ara ɔsor dɔm pii bɛkaa ɔbɔfo no ho yii Nyankopɔn ayɛw see dɛ,
LUK.2.14, Enyimnyam nka Nyankopɔn wɔ sorsor, Na asomdwee nka nyimpa a wɔsɔ n'enyi wɔ asaase do.
15. Na ɔbaa dɛ abɔfo no fii hɔn nkyɛn kɔr sor no, nguanhwɛfo no sesee hɔnho dɛ, Hom mma yɛnkɔ Bɛtlɛhɛm nkɔhwɛ dza ɔaba a Ewuradze eyi akyerɛ hɛn yi.
16. Na wɔbaa ntsɛntsɛm, na wobohun Mary nye Josef nye abofra no dɛ ɔda mbowa edzidzidaka mu.
17. Na wobohun no no, wɔkaa asɛm a wɔkaa kyerɛɛ hɔn wɔ abofra no ho no ma ɔtahyee.
18. Na hɔn a wɔtsee nyina, dza nguanhwɛfo no kaa kyerɛɛ hɔn no yɛɛ hɔn nwanwa.
19. Na Mary dze, ɔdze nsɛm yi nyina siei, na ɔdween ho wɔ n'akoma mu.
20. Na nguanhwɛfo no sanee kɔree kɛhyɛɛ Nyankopɔn enyimnyam na woyii no ayɛw wɔ dza wɔtsee na wokohunii dɛ mbrɛ wɔkaa kyerɛɛ hɔn nyina tse no.
21. Na ndaawɔtwe durii a worubotwa no twatsia no, wɔtoo no dzin JESUS, dɛ mbrɛ bɔfo no dze too no ana woribenyinsen no yafun mu no.
22. Na hɔn ahoguar da no durii dɛ mbrɛ Moses mbra se no, wɔdze no kɔr Jerusalɛm dɛ wɔdze no rekɛkyɛ Ewuradze
23. dɛ mbrɛ wɔakyerɛw no Ewuradze ne mbra mu dɛ, Banyimba biara a obobue awotoa ano no, wɔbɛfrɛ no krɔnkrɔn ama Ewuradze, , #Eks 13.2
24. na wɔakɔbɔ afɔr dɛ mbrɛ wɔkaa no Ewuradze mbra no mu no, Ntamram ebien, anaadɛ mbuburmba ebien.
25. Na hwɛ, ɔbarimba bi wɔ Jerusalɛm a ne dzin dze Simeon; na ɔyɛ nyimpa nyamesuronyi a ɔtsen, ɔrotweɔn Israel awerɛkyekyer, na Sunsum Krɔnkrɔn wɔ no do.
26. Na Sunsum Krɔnkrɔn yii kyerɛɛ no dɛ onnkohu wu gyedɛ oehu Ewuradze ne Kraest no ana.
27. Na Sunsum no dze no baa asɔrdan no mu: ber a abofra Jesus n'awofo dze no baa dɛ wɔrebɛyɛ mbrɛ mbra no n'atɔrmuadze tse ama no no.
28. Nna Simeon faa no too n'abaw mu, yii Nyankopɔn ayɛw na afei ɔkaa dɛ,
LUK.2.29, Ewuradze, nkyii gya w'akowaa kwan asomdwee mu, dɛ mbrɛ w'asɛm se;
30. Osiandɛ m'enyiwa ehu wo nkwagye a
31. Esiesie wɔ amanaman nyina enyim;
32. Ɔkandzea a ɔbɛma amanamamfo do atsew, Na wo man Israel enyimnyam.
33. Na ɔyɛɛ abofra no n'egya nye ne na nwanwa wɔ dza wɔkaa no wɔ no ho no ho;
34. na Simeon hyiraa hɔn, na ɔsee ne na Mary dɛ, Hwɛ, oyi na wɔdze no esi hɔ ama Israel mu dodowara hɔn asehwe nye hɔn soɛr, ɔnye asɛnkyerɛdze a wɔbɛkasa etsia no;
35. ama akoma dodowara mu adwen aada edzi, na ɔwoara so nkrantsee bohwira w'akoma mu.
36. Nna Anna, ɔbaa nkɔnhyɛnyi bi a ɔyɛ Fanuel babaa a ofir Aser ebusuakuw mu wɔ hɔ: oenyin, na ɔwaar ne nkataasiaber mu nye no kun tsenaa mfe esuon,
LUK.2.37, na ɔayɛ okunafo bɛyɛ mfe eduowɔtwe anan, na ɔammpa asɔrdan mu da, na ɔdze akɔnkyen nye mpaabɔ som Nyankopɔn adzekyee nye adzesaa.
38. Na dɔn no ara mu, no so bae beyii Nyankopɔn ayɛw, na ɔkaa no ho asɛm kyerɛɛ hɔn a wɔrotweɔn dɛ wɔbɔpon Jerusalɛm no nyina.
39. Na wowiee dza Ewuradze mbra se nyina yɛ no, wɔsanee kɔr hɔnankasa hɔn kurow Nazarɛt a ɔwɔ Galilii mu.
40. Na abofra no nyinii, na ɔyɛɛ ndam, na nyansa hyɛɛ no ma, na Nyankopɔn adom wɔ no do.
41. Na n'awofo no kɔr Jerusalɛm afe nyina wɔ apaho afahyɛ no mu.
42. Na odzii mfe duebien no, wɔkɔr Jerusalɛm dɛ mbrɛ afahyɛ n'atɔrmuadze tse,
LUK.2.43, na wodzii nda no wiei na wɔresan akɔ no, abofra Jesus no kaa ekyir wɔ Jerusalɛm a nna n'egya nye ne na dze, wonnyim;
44. na wosusuu dɛ ɔafora dɔm no mu ntsi, wɔnantseew dakor kwansin na wɔkɔhwehwɛɛ no wɔ hɔn ebusuafo nye hɔn amanyimfo mu;
45. na woennhu no no, wɔsanee kɔr Jerusalɛm kɔhwehwɛɛ no.
46. Na ɔbaa dɛ ne ndaansa durii no, wokohun no wɔ asɔrfi no mu dɛ ɔtse akyerɛkyerɛfo no finimfin, oritsie hɔn na oribisabisa hɔn nsɛm;
47. na hɔn a wotsiee no nyina, ne ntseasee nye ne mbuae yɛɛ hɔn nwanwa.
48. Na wohun no no, hɔn ho boow hɔn, na ne na see no dɛ, Ɔba, na ɔyɛ dɛn na enye hɛn edzi no dɛm yi? Hwɛ, w'egya nye emi dze yaw na ahwehwɛ wo.
49. Na ɔsee hɔn dɛ, Hom hwehwɛɛ me ayɛ dɛn? Ana hom nnyim dɛ otwar dɛ metsena m'Egya fie?
50. Na hɔn dze, wɔanntse asɛm a ɔkaa kyerɛɛ hɔn no ase.
51. Na ɔnye hɔn sii mu kɔr Nazarɛt, na ɔbrɛɛ noho adze maa hɔn; na ne na dze, ɔdze nsɛm yi nyina siei wɔ n'akoma mu.
52. Na Jesus nyinii wɔ nyansa nye honandua mu, na onyaa enyimpa wɔ Nyankopɔn nye nyimpa enyim.

## Tsir 3

1. Na Tiberius Kaesar dzi adze, n'afe duenum no mu, na Pontius Pilate dzi Judea ambrado, na Herod dzii Galilii ɔmansinhen, na no nua Filip dzi ɔmansinhen wɔ Iturea nye Trakonitis asaase do, na Lisanias dzi Abilene ɔmansinhen,
LUK.3.2, na Annas nye Kaiafas dzi asɔfompanyin no, Nyankopɔn asɛm baa Zekaria ne ba John hɔ wɔ sar no do.
3. Na ɔbaa asaase a abɔ Jordan ho aprɔw nyina, na ɔpaa mu kaa nnuho enuma a ɔdze kɔ bɔnfakyɛ mu no ho asɛm,
LUK.3.4, dɛ mbrɛ wɔakyerɛw no wɔ nkɔnhyɛnyi Isaia ne nsɛm nwoma mu dɛ, Obi ne ndze retsea mu wɔ sar no do dɛ, Hom nsiesie Ewuradze no kwan, Hom ntsentsen n'atsempɔn.
5. Wɔbɛhyɛ mbɔnsa nyina amaama, Mbepɔw nye nkokwaa nyina wɔbɛbrɛ no adze; dza akyeakyea nyina bɛtsentsen, Na akwan a ɔyɛ kekakeka ayɛ trontrom.
6. Na nyimpa nyina bohu Nyankopɔn no nkwagye.
7. Na obisaa nyimpadodow a woepue aba dɛ onnuma hɔn no dɛ, Nhurutsia mba! Woana tuu hom fo dɛ hom nguan mfi ebufuw a ɔreba no ho?
8. Na afei hom nsow aba a ɔfata nnuho na mma hom nnhyɛ ase nnka wɔ hom mu dɛ, Hɛn dze, hɛn egya nye Abraham: na mese hom dɛ Nyankopɔn botum dɛ onyan mba fi abo yi mu ma Abraham.
9. Na afei so dze, wɔdze abɔndua no ato ndua no ndwow ho dada, dɛ dua biara a ɔnnsow aba pa no wobotwa no ato gya mu.
10. Na nyimpadodow no bisaa no dɛ, Na yɛnyɛ dɛn?
11. Na obuae see hɔn dɛ, Nyia ɔwɔ sorntar ebien, wɔmma ɔmma nyimpa a onnyi bi no bi; na nyia ɔwɔ edziban so, wɔmma ɔnyɛ dɛmara.
12. Na atowgyefo bi baa dɛ onnuma hɔn, na wobisaa no dɛ, Kyerɛkyerɛfo, yɛnyɛ dɛn?
13. Na ɔsee hɔn dɛ, Mma hom nngye mma ɔnnkyɛn dza wɔahyɛ ato hɔ.
14. Na asogyafo bi so bisaa no dɛ, Hɛn so yɛnyɛ dɛn? Na ɔsee hɔn dɛ, Mma hom nnyɛ obiara heihei, eso mma hom nntoatoa obiara gyan, na hom mma hom akatua nsɔ hom enyi.
15. Na ɔman no hɔn enyiwa daa kwan, na hɔn nyina susui wɔ hɔn akoma mu wɔ John ho dɛ gyama ɔno nye Kraest no,
LUK.3.16, John buae see hɔn nyina dɛ, Emi dze, munuma hom nsu mu; na nyia no ho yɛ dzen kyɛn me no reba a no nsokota ho ahoma mpo, mennsɛ dɛ mesan: ɔno na obonuma hom wɔ Sunsum Krɔnkrɔn mu, na gya mu;
17. ɔno na no nhuwdo apaawa kitsa ne nsamu, dɛ ɔrebɛpra ne famu hɔ kofee, na ɔaboaboa n'ewifua ano ekogu san do, na ntsɛw no ɔdze gya a onndum ahyew.
18. Na ndzɛmba pii ka ho wɔ n'afotu mu a ɔdze kaa nsɛmpa kyerɛɛ nkorɔfo no.
19. Naaso ɔmansinhen Herod a nna ɔnam no nua ne yer Herodias, nye emumuyɛ bi so a ɔno Herod ayɛ ma John etwuw n'enyim ntsi no, , #Mat 14.3, 4; Mar 6.17
20. dze ne nyina kaa ho na ɔdze John too efiadze.
21. Na aber a ogu do runuma nkorɔfo nyina no, Jesus so bae ma wonumaa no, na ɔrobɔ mpaa no, sor buei,
LUK.3.22, na Sunsum Krɔnkrɔn sianee wɔ honam subea mu, tse dɛ ebubur baa no do, na ndze bi fi sor bae dɛ, Ɔwo nye mo Dɔba a esɔ m'enyi.
23. Jesus hyɛɛ n'edwuma ase no nna oedzi bɛyɛ mfe eduasa; na, (dɛ mbrɛ nkorɔfo dwenee no, ) ɔyɛ Josef a Heli woo no no ne ba, na Heli so n'egya nye
24. Mattat a n'egyanom santsen nye; Levi, Melki, Janai, Josef,
LUK.3.25, Matatias, Amos, Nahum, Esli, Naggai,
LUK.3.26, Maat, Matatias, Semein, Josek, Joda,
LUK.3.27, Joanan, Resa, Zerubabel, Sealtiel, Neri,
LUK.3.28, Melki, Addi, Kosam, Elmadam, Er,
LUK.3.29, Jesus, Eliezer, Jorim, Mattat, Levi,
LUK.3.30, Simeon, Judas, Josef, Jonam, Eliakim,
LUK.3.31, Melea, Menna, Mataata, Natan, David,
LUK.3.32, Jesse, Obed, Boaz, Salmon, Nahshon,
LUK.3.33, Amminadab, Arni, Hezron, Perez, Juda,
LUK.3.34, Jakob, Isaak, Abraham, Tera, Nahor,
LUK.3.35, Serug, Reu, Peleg, Eber, Sela,
LUK.3.36, Kainan, Arfakad, Sem, Noa, Lamek,
LUK.3.37, Metusela, Enok, Jared, Mahalaleel, Kainan,
LUK.3.38, Enos, Set, na Adam a ɔyɛ Nyankopɔn ne ba no.

## Tsir 4

1. Jesus a nna Sunsum Krɔnkrɔn ahyɛ no ma no, sanee fii Jordan ho, na Sunsum no dze no duaduaa sar no do adaduanan,
LUK.4.2, na abɔnsam sɔɔ no hwɛe. Na nda no mu no oenndzi hwee; na owiei no, ɔkɔm dzee no.
3. Na abɔnsam see no dɛ, Sɛ eyɛ Nyankopɔn Ba a, hyɛ ɔbo yi ma ɔndan paanoo.
4. Na Jesus buae see no dɛ, Wɔakyerɛw dɛ, Nnyɛ paanoo nko bi na nyimpa nam do bɛtsena ase.
5. Na ɔdze no kɔr beebi a ɔkrɔn kɛkyerɛɛ no wiadze ahenman nyina prɛko pɛr.
6. Na abɔnsam see no dɛ, Ɔwo na medze tum yi nyina nye no mu enyimnyam bɛma wo: osiandɛ wɔdze ahyɛ me nsa, na obi a mepɛ no, medze mema no.
7. Dɛm ntsi sɛ ebɔsɔr wɔ m'enyim a, ne nyina bɛyɛ wodze.
8. Na Jesus buae see no dɛ, Wɔakyerɛw dɛ, Sɔr Ewuradze wo Nyankopɔn, na no nko na som no.
9. Na ɔdze no kɔr Jerusalɛm, dze no kesii asɔrfi ne bea sorɔnsorɔm no do, na ɔsee no dɛ, Sɛ eyɛ Nyankopɔn Ba a, tow woho fi ha kyen famu:
10. na wɔakyerɛw dɛ, Ɔbɛhyɛ n'abɔfoe mbra wɔ wo ho, dɛ wɔmbɔ wo ho ban, , #Dwom 91.11
11. na, Wɔbɔsoa wo hɔn nsamu, Amma aammfa wo nan ammpem ɔbo da.
12. Na Jesus buae see no dɛ, Wɔaka dɛ, Mma nnsɔ Ewuradze wo Nyankopɔn nnhwɛ.
13. Na abɔnsam wiee no nsɔhwɛ nyina no, ogyaa no hɔ kakra.
14. Na Jesus nam Sunsum n'ahoɔdzen mu sanee baa Galilii, na ne nka tahyee nkurow a woetwa ehyia nyina mu.
15. Na ɔkyerɛkyerɛɛ hɔn nhyiamudan no mu, na hɔn nyina hyɛɛ no enyimnyam.
16. Na ɔbaa Nazarɛt, mbrɛ wɔtsetsee no no, na dɛ mbrɛ ɔtɔ dɛ ɔyɛ no, ɔkɔr nhyiamudan no mu ahomgyeda no, na ɔsoɛree gyinaa dɛ ɔrebɛkenkan.
17. Na wɔdze nkɔnhyɛnyi Isaia no nwoma no maa no, Na ɔtserɛɛw nwoma no mu, na ohun bea a wɔakyerɛw no hɔ dɛ,
LUK.4.18, Ewuradze no Sunsum wɔ mo do, osiandɛ ɔasera me ngo dɛ membɛka nsɛmpa nkyerɛ ehiafo. Ɔasoma me dɛ membɛpaa ɔgye mma ndɔmmumfo, na mumbue enyifurafo enyi, na membɛgye hɔn a wɔretseetsee hɔn no, , #Isa 61.1
19. na membɛda afe a Ewuradze n'enyimpa bɛba no nkorɔfo do no edzi.
20. Na ɔbobɔɔw nwoma no, na ɔdze maa ɔsomfo no, na ɔtsenaa ase; na hɔn a wɔwɔ nhyiamudan mu hɔ nyina, hɔn enyiwa tsiim no do.
21. Na ɔhyɛɛ ase kaa kyerɛɛ hɔn dɛ, Ndɛ na kyerɛw yi aba mu wɔ hom asowa mu.
22. Na hɔn nyina dzii no dase, na adom nsɛm a ofii n'anomu no yɛɛ hɔn nwanwa; na wɔsee dɛ, Ana nnyɛ Josef ba no nye yi?
23. Na ɔsee hɔn dɛ, Ampaara, hom dze bɛ yi bobu me: Ɔsafo, sa woho yarba: biribiara a yɛatse dɛ wɔyɛe wɔ Karpernaum no, yɛ no wankasa wo kurow mu ha so.
24. Na ɔsee dɛ, Nokwar mese hom dɛ, Nkɔnhyɛnyi biara, wɔmmpɛ no noara no kurow mu.
25. Na meka no nokwar kyerɛ hom dɛ, Elija n'aber do a wɔtoow ɔsor mu mfensa abosoom esia no na ɔkɔm kɛsenara sii asaase nyina do no, nna ekunafo pii wɔ Israel;
26. naaso wɔannsoma Elija wɔ hɔn mu biara hɔ, gyedɛ Sidon kurow Zarefat mu, wɔ ɔbaa kunafo bi hɔ.
27. Na nkɔnhyɛnyi Elisha n'aber do no, nna akwatafo pii wɔ Israel; na wɔamma hɔn mu biara ho annsan, gyedɛ Sirianyi Naaman.
28. Na hɔn a wɔwɔ nhyiamudan no mu nyina, wɔtsee dɛm asɛm yi no, ebufuw hyɛɛ hɔn ma;
29. na wɔsoɛree sunsuun no fii kurow no mu, dze no kɔr koko a hɔn kurow no si do no no kɔn do, dɛ wɔrokɔwɔ no akɔmfo.
30. Na ɔno dze, ɔnam hɔn finimfin kɔree.
31. Na ɔkɔr Galilii kurow bi a wɔfrɛ no Karpernaum mu. Nna ɔrekyerɛkyerɛ hɔn fa ahomgyeda no ho;
32. na ne nkyerɛkyerɛ yɛɛ hɔn ahobow, osiandɛ n'asɛm dze tum nam., #Mat 7.28
33. Na nyimpa bi wɔ nhyiamudan no mu a ɔwɔ sunsum fi, na ɔdze ndze kɛse kaa mu dɛ
34. Aa! Ebɛnadze na yɛnye wo wɔ yɛ, Jesus Nazarɛtnyi? Ana ebae dɛ erebɛsɛɛ hɛn? Minyim wo nyimpaban, Nyankopɔn no Hotseweenyi no.
35. Na Jesus bɔɔ no ham see dɛ, Ka w'ano to mu, na fi no mu fi.  Na abɔnsam no twaa no hwee hɔn finimfin no, nna ofii no mu firii, a ɔannyɛ no hwee.
36. Na ɔyɛɛ hɔn nyina ahobow, na wɔkekaa kyerɛkyerɛɛ hɔnho dɛ, Ebɛn asɛm nye yi, dɛɔdze tum nye ahoɔdzen hyɛ esunsum fi ma wotu kɔ?
37. Na no ho asɛm tahyee aman a woetwa ehyia hɔ no nkurow nyina mu.
38. Na ɔsoɛree fii nhyiamudan no mu baa Simon fie. Nna papu  kɛse aka Simon n'asew, na wɔbɛkaa kyerɛɛ no.
39. Na okegyinaa no do tseaa yarba no, ma ofii no do, na ɔsoɛɛr ntsɛmara soom hɔn.
40. Na wi rokɔtɔ no, hɔn a wɔwɔ ayarfo a yarba horow rehaw hɔn nyina dze hɔn brɛɛ no, ma ɔdze ne nsa too hɔn nyina do nkorkor yɛɛ hɔn edur.
41. Na mbɔnsam so fii dodowara mu firii, na wɔkaa mu kɛse see dɛ, Ɔwo nye Nyankopɔn Ba no. Na ɔbɔɔ hɔn ham, na ɔamma hɔn kwan dɛ wɔnkasa, osiandɛ wonyim dɛ ɔno nye Kraest no.
42. Na adze kyee no, osii mu kɔr sar bi do, na nyimpadodow no hwehwɛɛ no, na wokodur ne nkyɛn no, wosiankaa no dɛ mma ommfi hɔn nkyɛn nnkɔ.
43. Na ɔsee hɔn dɛ, Otwar dɛ meka Nyankopɔn ahenman ho nsɛmpa kyerɛ nkurow bi so, osiandɛ iyi ntsi na wɔsomaa me.
44. Na ɔkɛkaa asɛm no wɔ Judea  nhyiamudan mu.

## Tsir 5

1. Ber bi a nna Jesus gyina Genesaret nsutaae ho, na nyimpadɔm akyer no do dɛ woribetsie Nyankopɔn n'asɛm no;, #Mat 13.1, 2; Mar 3.9
2. ohun ahɛn ebien dɛ wogyinagyina nsutaae no do: na afarfo no efi mu rokɔhor hɔn mboa.
3. Na ɔkɔr hɛn no kor a ɔyɛ Simon dze no no mu, na ɔserɛɛ no dɛ ɔnkwan mfi daadze kakra. Na ɔtsenaa ase na ofi hɛn no mu kyerɛkyerɛɛ nyimpadodow no.
4. Na ogyaa kasa no, ɔsee Simon dɛ, Kwan kɔ mbrɛ ɔdɔ, na hom nkɔtow hom mboa mfa nam.
5. Na Simon buae see dɛ, Yewura, yɛayɛ edwuma anafua yi nyina, a yeennya hwee; naaso w'asɛm ntsi mobɔtow eboa no.
6. Na wɔyɛɛ dɛm no, wɔpaa nam pii, ma nkyɛ hɔn mboa retsetsew.
7. Na wɔtoo nsa frɛɛ afarfo bi a wɔwɔ hɛn kor no mu dɛ wɔmbra mbɔboa hɔn. Na wɔbae bɛhyɛɛ ahɛn ebien nyina amaama, ma nkyɛ wɔreyɛ esiw mpo.
8. Na Simon Peter hunii no, ɔhwee Jesus n'ananadze see dɛ, Ao Ewuradze, fi me nkyɛn kɔ, na meyɛ nyimpa dzebɔnyɛnyi.
9. Na ɔyɛɛ ɔno nye hɔn a wɔnye no wɔ hɔ nyina ahobow, wɔ nam dodow a wɔfae no ntsi;
10. na dɛm ara so na ɔyɛɛ James nye John, Zebedee mba no a wɔnye Simon yɛ apofo no. Na Jesus see Simon dɛ, Mma nnsuro: na ofitsi ndɛ ibonu nyimpa.
11. Na wɔdze hɔn ahɛn bodwiir daadze no, wɔdaan ne nyina gyae, na wɔkaa no do.
12. Na ɔbaa dɛ ɔwɔ nkurow no mu kor mu no, hwɛ, ɔbarimba bi a kwata ayɛ no ho ma baa hɔ; na ohun Jesus no, ɔdze n'enyim butuuw famu, na ɔserɛɛ no see dɛ, Mo wura, sɛ epɛ a, ibotum dɛ ema mo ho san.
13. Na ɔtseen ne nsa dze kaa no see dɛ, Mepɛ, wo ho nsan.  Na ntsɛmara na kwata no fii no ho.
14. Na ɔbraa no dɛ:  mma nnka nnkyerɛ obiara; kɔ, fa woho kɛkyerɛ ɔsɔfo no, na w'ahosan ntsi kotua dza Moses hyɛe no fa yɛ dase ma hɔn.
15. Na afei dze ne nka tahyee mbordo, na nyimpadodow pii behyiaa dɛ woribetsie no, na ɔasa hɔn nyarbanyarba.
16. Na ɔtwee noho kɔr sar no do kɔsɔree.
17. Na ɔbaa dɛ da bi ɔrekyerɛkyerɛ no, nna Farisiifo nye mbra no n'akyerɛkyerɛfo a wofi Galilii, Judea nye Jerusalɛm nkurow nyina mu aba tsetse hɔ; na Ewuradze n'ahoɔdzen wɔ no do dɛ ɔdze bɛsa yarba.
18. Na hwɛ, mbanyin bi dze nyimpa bi a ɔyar mbubui da mpa do bae, na wɔhwehwɛɛ dɛ wobenya kwan dze no abɔto n'enyim.
19. Na woennya kwan a wɔdze no bodua mu aba wɔ nyimpadodow no ntsi no, wɔkɔr dan no etsifi, na wɔdze no duaa dan no nkurii no mu wɔ ne mpa do besii finimfin wɔ Jesus n'enyim.
20. Na ohun hɔn gyedzi no, ɔsee dɛ, Nyimpa, wɔdze wo bɔn akyɛ wo.
21. Na akyerɛwfo nye Farisiifo no hyɛɛ ase dwendween dɛ, Na woana nye yi a ɔreka ebususɛm yi? Woana botum dze bɔn akyɛ gyedɛ Nyankopɔn nko?
22. Na Jesus hun hɔn adwendwen no, obuae see hɔn dɛ, Ebɛnadze na hom rodwendwen wɔ hom akoma mu yi?
23. Dza ɔwɔ hen na ɔyɛ mberɛw kɛse, dɛ ebɛse dɛ, Wɔdze wo bɔn akyɛ wo; anaa ebɛse dɛ, Soɛr na nantsew a?
24. Na mbrɛ ɔbɛyɛ ma hom ehu dɛ nyimpa Ba no wɔ tum wɔ asaase do dɛ ɔdze bɔn kyɛ no ntsi, (ɔkaa kyerɛɛ nyia ɔyar mbubui no dɛ, ) Mese wo dɛ, Soɛr, fa wo mpa na kɔ wo fie.
25. Na, ntsɛmara ɔsoɛree wɔ hɔn enyim na ɔfaa dza ɔda do no, na osii mu kɔr ne fie, a ɔrehyɛ Nyankopɔn enyimnyam.
26. Na ahobow kaa hɔn nyina, na wɔhyɛɛ Nyankopɔn enyimnyam; na hu kɛse kaa hɔn ma wɔkaa dɛ, Yeehu anwanwadze ndɛ.
27. Na iyi ekyir no, opuei na okohun towgyenyi bi a ne dzin dze Levi, dɛ ɔtse atowgyebea, na ɔsee no dɛ, Ka mo do.
28. Na ɔdaan biribiara gyae, na ɔsoɛree kaa no do.
29. Na Levi too no pon kɛsenara wɔ ne fie; na atowgyefo nye nkorɔfo bi, nyimpadodow kɛsenara, nye hɔn bɛtsenatsenaa ho.
30. Na Farisiifo nye hɔn akyerɛwfo no hwinhwinii kyerɛɛ n'esuafo no see dɛ, Ɔyɛ dɛn na hom nye atowgyefo nye ndzebɔnyɛfo dzidzi nom yi?, #Luk 15.1
31. Na Jesus buae see hɔn dɛ, Hɔn a wɔtse hɔn apɔw mu no, wonnhia oduyɛfo, na mbom hɔn a wɔyar no a.
32. Mammbɛfrɛ atseneneefo, na mbom ndzebɔnyɛfo, dɛ wonnu hɔnho.
33. Na wɔsee no dɛ, John n'esuafo no dze, wɔtɔ dɛ wodzi mbuada pii, na wɔyɛ nkotoserɛ, na Farisiifo so dɛmara; naaso wodze yi dze, wodzidzi na wɔnom.
34. Na Jesus see hɔn dɛ, Aso hom botum ama ayefor asefo no edzi mbuada aber a ayeforkun no wɔ hɔn nkyɛn no?
35. Na nda no bɛba, na sɛ woyi ayeforkun no fi hɔn nkyɛn a, ɔno na nda no mu wobedzi mbuada.
36. Na obuu bɛ yi so kyerɛɛ hɔn dɛ, Obi nntsew tam fofor sin nntaa atar dadaw mu: dɛm no, fofor no dze ɔbɛtsew, osiandɛ sin fofor a ɔdze taa mu no nye dadaw no nnkɛsaa.
37. Na obi mmfa wenyin fofor nngu nwomatoa dadaw mu: dɛm no, wenyin fofor no bɛpaa nwomatoa no, na obohue egu, na nwomatoa no so bɛsɛɛ.
38. Na wenyin fofor dze, ɔsɛ dɛ wɔdze gu ntoa fofor mu.
39. Na obiara nnom wenyin dadaw nwie na ɔnnhwehwɛ fofor. Dza ɔka nye dɛ, Dadaw no ara ye.

## Tsir 6

1. Na ɔbaa dɛ okoduaa eburow kwa mu ahomgyeda, na n'esuafo no pempaan eburow mbɛtsem no bi posae wɔ hɔn nsamu wee.
2. Na Farisiifo no mu binom see dɛ, Ɔyɛ dɛn na hom reyɛ dza ɔmmfa kwan mu dɛ wɔyɛ no ahomgyeda yi?
3. Na Jesus buae see hɔn dɛ, Ana hom nnkenkaan iyi mpo, dza David, aber a ɔkɔm dzee ɔnoara na hɔn a wɔka no ho no, ɔyɛe no?
4. Mbrɛ ɔkɛhɛɛn Nyankopɔn fie, na ɔkɛfaa kyerɛpaanoo no dzii, na ɔmaa hɔn a wɔka no ho no so bi wɔ ber a ɔmmfa mbra mu dɛ obiara dzi gyedɛ asɔfo no nkotsee no?
5. Na ɔsee hɔn dɛ, Nyimpa Ba no yɛ ahomgyeda no no wura.
6. Na ɔbaa dɛ ahomgyeda kor bi so mu, ɔkɔr nhyiamudan mu kɛkyerɛkyerɛe; na nyimpa bi wɔ hɔ a ne nsa nyimfa adwe.
7. Na akyerɛwfo nye Farisiifo no tsɛɛw no dɛ ɔbɛyɛ edur ahomgyeda no, ama woeenya biribi akɔtoa no.
8. Na ɔno dze, nna onyim hɔn adwen, ntsi ɔsee nyimpa a ne nsa adwe no dɛ, Soɛr gyina finimfin.  Na ɔsoɛree gyinae.
9. Na Jesus see hɔn dɛ, Miribisa hom asɛm, Ana ɔfa mbra mu dɛ ahomgyeda wɔbɛyɛ dza oye, anaa wɔbɛyɛ omuo? Wɔbɛgye nkwa, anaa wɔbɛsɛɛ?
10. Na ɔhwɛɛ hɔn nyina hyiae, na ɔsee no dɛ, Tsen wo nsa. Na ɔyɛɛ dɛm, na ne nsa no sanee yɛɛ mu.
11. Na ebufuhyew hyɛɛ hɔn nyina ma, na wotutuu egyina wɔ adze a wɔdze bɛyɛ Jesus ho.
12. Na ɔbaa dɛ nda no mu no, ɔkɔr koko bi do kɔsɔree; na ɔsɔɔr anafua no nyina bɔɔ mpaa kyerɛɛ Nyankopɔn.
13. Na adze kyee no, ɔfrɛɛ n'esuafo no, na ɔpaa hɔn mu duebien a ɔfrɛɛ hɔn asomafo no.
14. Simon a ɔtoo no Peter, nye no nua Andrew, James, John, Filip nye Bartholomew,
LUK.6.15, Matthew, Tomas, Alfaeus ba James, Simon a wɔfrɛ no Zealot no,
LUK.6.16, nye James ne ba Judas, nye Judas Iskariot a oyii no mae no.
17. Na ɔnye hɔn sianee begyinaa beebi a hɔ taa, nye n'esuafo kuw kɛse no nye ɔman no mu nyimpadodow pii a wofi Judea nyina, Jerusalɛm, Taere nye Sidon mpoano a wɔbae betsiee no no, na wɔbɔhwehwɛɛ ayarsa no;
18. na hɔn a esunsum fi rehaw hɔn no, na ɔsaa hɔn nyina yarba.
19. Na nyimpadodow no nyina hwehwɛɛ dɛ wɔdze hɔn nsa bɛka no, osiandɛ tum fii no mu bae bɛsaa hɔn nyina yarba.
20. Na ɔmaa n'enyi do wɔ n'esuafo no do, na ɔsee dɛ, Nhyira aka hom ehiafo, na hom na Nyankopɔn ahenman no yɛ hom dze.
21. Nhyira aka hom a ɔkɔm dze hom sesei yi, na wɔbɛma hom amee. Nhyira aka hom a hom rusu sesei yi, na hom bɛserew.
22. Nhyira aka hom ber a nyimpa bekyir hom, na woeyi hom edzi efi mu, na wɔayaw hom, na wɔatow hom dzin akyen dɛ dzin bɔn wɔ nyimpa Ba no ntsi.
23. Da no hom ndzi dɛw, na hom ndzi ehurusi: na hwɛ, hom akatua so wɔ sor: na dɛmara na hɔn egyanom dze yɛɛ nkɔnhyɛfo no.
24. Na hom ahonyafo, hom ndue! Osiandɛ hom enya hom awerɛkyekyer dada.
25. Hom a hom amee sesei yi, hom ndue! Na ɔkɔm bɛdze hom. Hom a hom serew sesei yi, hom ndue! Na hom bedzi nkɔmbɔ na hom esu.
26. Aber a nyimpa nyina ka hom ho asɛm pa no, hom ndue! Na dɛmara na hɔn egyanom yɛe maa nkɔnhyɛfo atorfo no.
27. Na meka kyerɛ hom a hom ritsie yi dɛ, Hom ndɔ hom atamfo, hom nyɛ hɔn a wɔtan hom yie,
LUK.6.28, hom nhyira hɔn a wɔdom hom, na hom nsɔr mma hɔn a wɔbɔ hom adapaa.
29. Na nyia ɔbɔ w'aso fakor mu no, dan fakor so ma no; na nyia ɔfa wo nkatado no, mma nnsiw no w'asetar ho kwan.
30. Obiara a ɔserɛ wo no, ma no; na nyia ɔfa w'adze no, mma mmbisa no bio.
31. Na dza hom pɛ dɛ nyimpa yɛ ma hom no, hom so nyɛ dɛmara mma hɔn.
32. Na sɛ hom dɔ hɔn a wɔdɔ hom a, ebɛn ndaase na hom nya? Na ndzebɔnyɛfo mpo dɔ hɔn a wɔdɔ hɔn.
33. Na sɛ hom yɛ yie ma hɔn a wɔyɛ hom yie a, ebɛn ndaase na hom nya? Na ndzebɔnyɛfo so yɛ dɛmara.
34. Na sɛ hom dze fɛm hɔn a hom enyi da do dɛ hom nsa bɛka efi hɔn hɔ bio a, ebɛn ndaase na hom nya? Ndzebɔnyɛfo so dze fɛm ndzebɔnyɛfo dɛ hɔn nsa bɛka no bio.
35. Na mbom hom ndɔ hom atamfo, hom nyɛ papa, na hom mfa mfɛm dɛ hom enyi nnda biribi do, na hom akatua bɔdɔɔ so, na hom ayɛ nyia ɔwɔ sorsor no ne mba, osiandɛ ɔnodze, ɔyɛ adɔyɛ ma etsiafo nye emumuyɛfo.
36. Hom nyɛ mbɔbɔrhufo, dɛ mbrɛ hom Egya so yɛ mbɔbɔrhunyi no.
37. Mma hom mmbu atsɛn, na wonnkobu hom atsɛn; mma hom mmbu fɔ, na wonnkobu hom fɔ; hom mfa nkyɛ, na wɔdze akyɛ hom;
38. hom mma, na wɔama hom: esusudze pa a wɔahohom do na wɔawosow no ma ebu do na wɔdze bogu hom bo mu; na esusudze kor a hom dze susu no, wɔdze bosusu ama hom bio.
39. Na obuu hɔn bɛ so dɛ, Ana onyifurafo botum akyerɛ onyifurafo kwan? Hɔn beenu nyina nnkɔtɔ mona mu anaa?
40. Osuanyi nnkyɛn ne kyerɛkyerɛfo, na obiara a oedzi mu no bɛyɛ dɛ ne kyerɛkyerɛfo.
41. Na ɔyɛ dɛn na ehwɛ duaba a ɔwɔ wo nua enyiwa mu, na ennhwɛ mpuna a ɔwɔ woara w'enyiwa mu no?
42. Anaadɛ ebɛyɛ dɛn etum ase wo nua dɛ, Onua, ma minyi duaba a ɔwɔ w'enyiwa mu, na wankasa w'enyiwa mu mpuna dze innhu? Ɔwo dabrabanyi, dzi kan yi mpuna fi wankasa w'enyiwa mu: nna ibohu no yie eyi duaba a ɔwɔ wo nua enyiwa mu no.
43. Dua pa biara nnyi hɔ a ɔsow aba prɔwee na dua prɔwee so nnyi hɔ a ɔsow aba pa.
44. Na dua biara wɔdze n'aba hu no. Na nyimpa nntsetsew adɔmba wɔ nsoɛ do, na eso wɔnntsetsew wenyinaba wɔ kɔkrɔw do.
45. Nyimpa pa fi n'akoma mu ndzepa korabea na oyi adze pa pue, na nyimpa bɔn fi ne ndzɛmba bɔn korabea na oyi dza omuo pue: na ofi dza abor do wɔ akoma mu no na ano ka.
46. Na ɔyɛ dɛn na hom frɛ me Ewuradze, Ewuradze, naaso hom nnyɛ dza mese?
47. Obiara a ɔba mo hɔ, na otsie m'asɛm, na ɔyɛ no, mebɛkyerɛ hom nyia ɔnye no sɛ:
48. ɔtse dɛ nyimpa a osii dan, na otui ma ɔdɔe, na ɔtoo fapem wɔ ɔbotan do; na nsu yirii no, esutsen pemee boor dan no, naaso oenntum annwosow no, osiandɛ woesi no yie.
49. Na nyia otsie na ɔnnyɛ no, ɔtse dɛ nyimpa a osii dan wɔ asaase enyi, na onnyi fapem; ɔno na nsu yirii faa ho no, ɔhwee ase ntsɛmara, na dan no sɛɛe koraa.

## Tsir 7

1. Na owiee ne nsɛm no nyina ka wɔ nkorɔfo no asomu no, ɔkɛhɛɛn Karpernaum.
2. Nna asogyafo do ɔhamupanyin bi n'akowaa a ɔsom no bo kɛse yar ma ɔreyɛ ewu.
3. Na ɔtsee Jesus ne nka no, ɔsomaa Jewfo mpanyin bi wɔ no hɔ kɛserɛɛ no dɛ ɔmbra mbɛgye n'akowaa no nkwa.
4. Na wɔbaa Jesus nkyɛn no wɔserɛɛ no enyiberdo see dɛ, Ɔsɛ dɛ ebɛyɛ dɛm adze yi ma no:
5. osiandɛ ɔdɔ hɛn man, na ɔnoara na osii hɛn nhyiamudan yi.
6. Na Jesus nye hɔn kɔree. Na ɔrebɛn fie no ho no, ɔhamupanyin no somaa n'anyɛnkofo bi wɔ no hɔ kɛsee no dɛ, Mo wura, mma nnhaw woho: na mennsɛ dɛ ebɛhɛn me hatsɛw ase;
7. iyi ntsi na memmbu moho dɛ mesɛ dɛ meba wo nkyɛn no; dɛm ntsi ɔwo kasa ara, na m'akowaa no bɛtse apɔw.
8. Na mo so meyɛ nyimpa a wɔdze me ahyɛ tum ase, na mowɔ nsordaafo wɔ m'ase, na mese yi dɛ, Kɔ a, ɔkɔ; na mese obi so, Bra a, ɔba, na mese m'akowaa dɛ, Yɛ yi a, ɔyɛ.
9. Na Jesus tsee yinom no, no ho yɛɛ no nwanwa, na ɔsee nyimpadodow a wodzi n'ekyir no dɛ, Mese hom dɛ, Israel mu mpo munnhun gyedzi a ɔtse dɛm yi bi pɛn.
10. Na hɔn a wɔsomaa hɔn no sanee kɔr fie kohun akowaa no dɛ no ho ayɛ no dzen.
11. Na ɔbaa dɛ annkyɛr biara na ɔkɔr kurow bi a wɔfrɛ no Nain mu; na n'esuafo no nye nyimpadodow pii nye no kɔree.
12. Na ɔbɛɛn kurow no n'abobow ekyir no, nna wɔso bi a oewu a ɔyɛ ne na ne ba kortsee, rupue, na ɔbaa no yɛ okunafo; na nyimpadodow pii fi kurow no mu ka no ho.
13. Na Ewuradze hun basia no, ne yamu hyehyee no maa no, na ɔsee no dɛ, Mma nnsu.
14. Na ɔdze ne nsa kɛkaa fundaka no, na hɔn a wɔso no no gyinae; Na ɔsee dɛ, Aberantsɛ, mese wo dɛ, Soɛr.
15. Na nyia oewu no soɛree, na ɔhyɛɛ ase kasae. Na ɔdze no hyɛɛ ne na nsa.
16. Na hu kaa hɔn nyina; na wɔhyɛɛ Nyankopɔn enyimnyam see dɛ, Nkɔnhyɛnyi kɛse asoɛr wɔ hɛn mu, na, Nyankopɔn abɔhwɛ ne man.
17. Na no ho asɛm tahyee Judea nyina, nye asaase a etwa ho ehyia nyina mu.
18. Na John n'esuafo kɛkaa yinom nyina ho asɛm kyerɛɛ no.
19. Na John frɛɛ n'esuafo mu beenu, na ɔsomaa hɔn Ewuradze hɔ kebisaa no dɛ, Ana ɔwo nye nyia ɔreba no, anaa yɛrotweɔn obi so?
20. Na mbarimba no baa ne nkyɛn no, wɔsee dɛ, John Onumanyi no asoma hɛn wo hɔ dɛ, Ana ɔwo nye nyia ɔreba no, anaa yɛrotweɔn obi so?
21. Na dɔnhwer kor no ara mu ɔsaa dodowara hɔn nyarba, na oyii hɔn haw nye esunsum fi fii hɔn do, na ɔmaa enyifurafo pii hun adze.
22. Na obuaa hɔn dɛ, Hom nkɔ nkɛka dza hom ehu na hom atse yi nkyerɛ John, dɛ enyifurafo hu adze, mbubuafo nantsew, akwatafo ho san, etsitsifo tse asɛm, ewufo nyan, na wɔka asɛmpa kyerɛ ehiafo., #Isa 35.5
23. Na nyia mennkɛyɛ no fintsidua no, nhyira aka no.
24. Na John n'abɔfoe no kɔree no, ɔhyɛɛ ase bisaa nyimpadodow no wɔ John ho dɛ, Ebɛnadze na hom kɔr sar no do kɔhwɛe? Ndzɛmbir a mframa rihim no a?
25. Na ebɛnadze na hom puei kɔhwɛe? Nyimpa a ofura tam papa a? Hwɛ, hɔn a wofura atam hyerɛpɛɛ, na wɔyɛ anomu dɛw no, wɔwɔ ahemfie.
26. Na ebɛnadze na hom puei kɔhwɛe? Nkɔnhyɛnyi a? Nyew, mese hom dɛ, nyia ɔkyɛn nkɔnhyɛnyi mpo a.
27. Oyi nye nyia wɔakyerɛw no ho dɛ, Hwɛ, morosoma mo bɔfoe ma oeedzi w'enyim kan a Obesiesie wo kwan edzi w'enyim.
28. Mese hom dɛ, hɔn a mbaa awo hɔn nyina mu biara mmpuei a ɔyɛ kɛse kyɛn John: naaso nyia ɔyɛ aketseaba koraa wɔ sor ahenman no mu no yɛ kɛse kyɛn no.
29. (Na nkorɔfo a wɔtsee nyina nye atowgyefo no, gyee Nyankopɔn no ndwuma no too mu na wɔdze John n'enuma no numaa hɔn.
30. Naaso Farisiifo nye mbrakyerɛfo no dze, wɔpoow Nyankopɔn n'apam maa hɔnho, osiandɛ wɔamma oennuma hɔn.)
31. Dɛm ntsi ɔsee dɛ, Ebɛnadze na medze ndɛ mber yi mu nyimpa bɔto ho, na wɔtse dɛ ebɛnadze mpo?
32. Wɔtse dɛ mbofraba a wɔtsenatsena gua do, na wɔrefrɛfrɛ hɔnho se dɛ, Yɛahɛn atɛntɛbɛn ama hom, na hom annsaw; yeetwa ewuo na hom ennsu.
33. John Onumanyi no aba, onndzidzi, ɔnnom nsa, na hom se dɛ, Ɔwɔ sunsum bɔn.
34. Nyimpa Ba no aba, odzidzi na ɔnom, na hom se dɛ, Hwɛ, nyimpa tumfur, nsahweam, atowgyefo nye ndzebɔnyɛfo nyɛnko!
35. Naaso nyansa ne mba bu no bem.
36. Na Farisiifo no mu kor serɛɛ no dɛ ɔnye no nkedzidzi, na ɔkɔr Farisiinyi no ne fie kɛtsenaa edziban ho.
37. Na ɔbaa bi a ɔwɔ kurow no mu a ɔyɛ dzebɔnyɛnyi; tsee dɛ oridzidzi wɔ Farisiinyi no ne fie no, ɔdze ngohuam alabasta toaba ma bae
38. na obegyinaa n'ekyir wɔ n'anan ho sui, na ɔhyɛɛ ase dze ne nyinsuwa fɔɔw n'anan ho, na ɔdze ne tsinhwi pepae, na ɔfeew n'anan ho, na ɔdze ngohuam seraa ho.
39. Na Farisiinyi a ohyiaa no edzidzi no hunii no, ɔkae wɔ ne tsirmu dɛ, Sɛ oyi yɛ nkɔnhyɛnyi a, nkyɛ obohu onyia kor a, anaa ɔbaa kor a ɔdze ne nsa aka no yi, dɛ ɔyɛ dzebɔnyɛnyi.
40. Na Jesus buae see no dɛ, Simon, mowɔ asɛm bi ka kyerɛ wo.  Na ɔsee dɛ, Kyerɛkyerɛfo, ka.
41. Bosabɔnyi bi wɔ akafo beenu: baako dze sika denare ahaenum, baako so dze eduonum.
42. Na wonnya bi nntua no, ɔdze kyɛɛ hɔn beenu nyina kwa. Dɛm ntsi hɔn mu woana bɔdɔ no dodow?
43. Simon buae see dɛ, Mususu dɛ, nyia ɔdze dodow kyɛɛ no no a. Na ɔsee no dɛ, Ebua atsɛn pa.
44. Na ɔdaan n'enyiwa wɔ ɔbaa no do see Simon dɛ, Ehu ɔbaa yi? Mebaa wo fie no, ɔwo amma me me nan ho nsu; naaso ɔnodze, ɔdze ne nyinsuwa afɔw me nan ho, na ɔdze ne tsinhwi apepa.
45. Ɔwo ammfew m'ano, naaso ɔno dze, ofitsi dɛ mebaa ha yi, onngyaa me nan ho few.
46. Ɔwo ammfa ngo annsera me tsirmu, naaso ɔno dze, ɔdze ngohuam asera me nan ho mpo.
47. Dɛm ntsi mese wo dɛ no bɔn a ɔdɔɔ so no, wɔdze akyɛ no, osiandɛ no dɔ dɔɔ so; na nyia wɔdze kumaabi akyɛ no, ɔdɔ kumaabi.
48. Na ɔsee no dɛ, Wɔdze wo bɔn akyɛ wo.
49. Na hɔn a wɔnye no tse edzidzi no hyɛɛ ase kae wɔ hɔn mu dɛ, Woana nye oyi a ɔdze bɔn so kyɛ yi?
50. Na ɔsee ɔbaa no dɛ, Wo gyedzi agye wo: kɔ asomdwee mu.

## Tsir 8

1. Na yinom ekyir no, ɔbaa dɛ annkyɛr biara na okoduaduaa nkurow mu nye nkuraase kɛkaa Nyankopɔn n'ahenman no ho asɛmpa no kyerɛe; nna duebien no ka no ho,
LUK.8.2, nye mbaa bi so a woetu hɔn esunsum bɔn na wɔasa hɔn ahoɔmberɛw yarba: Mary a wɔfrɛ no Magdalene a mbɔnsam esuon efi no mu no,
LUK.8.3, nye Joana, Herod no somfo panyin Kusa ne yer no, nye Susanna, nye dodowara so a wɔdze hɔn ahodze bi soom no no.
4. Na nyimpadodow pii boaa ano, na hɔn a wofii nkurow nyina mu baa ne nkyɛn no, obuu hɔn bɛ dɛ,
LUK.8.5, Ogufo no kɔree koguu n'aba: na ɔrotow petse no, bi koguu kwan nkyɛn, na wotsiatsiaa do, na wimu nnoma bɔsosɔwee.
6. Bi so koguu ɔbotan do, na ofifirii no, ɔkyenkyenee, osiandɛ onnyi fawin ntsi.
7. Na bi so koguu nsoɛ finimfin, na nsoɛ no nye no fifirii, na omiaa no.
8. Bi so koguu asaase pa do, na ofifirii na ɔsoow aba mbɔho ɔha.  Na ɔkaa yinom no, ɔtseaa mu dɛ, Nyia ɔwɔ aso a wɔdze tsie no, ma ontsie.
9. Na n'esuafo no bisaa no dɛ bɛ yi n'ase nye dɛn?
10. Na ɔsee dɛ, Hom dze, wɔdze ama hom dɛ hom nhu Nyankopɔn ahenman no mu esumasɛm; na nkaa no dze, wɔdze ma hɔn mbɛbu mu, ama wɔhwɛ a, woeennhu, na wɔtse a, wɔaanntse ase.
11. Na bɛ no n'asekyerɛ nye yi: aba no nye Nyankopɔn n'asɛm no.
12. Hɔn a wɔwɔ kwan nkyɛn no nye hɔn a woetsie; na abɔnsam ba, na obeyi asɛm no fi hɔn akoma mu, ma wɔaanngye enndzi na wɔaanngye hɔn nkwa.
13. Na hɔn a wɔwɔ ɔbotan do nye hɔn a wotsie a, wɔdze dɛw gye asɛm no; na yinom wonnyi ndwow, na wɔgye dzi ma ɔkyɛr kakra, na nsɔhwɛber ba a nna wɔhwe ase.
14. Na dza okoguu nsoɛ mu no, yinom nye hɔn a woetsie na wɔrokɔ no, ɔbra yi mu akɔdadwen nye ahonya nye enyigyedze mia hɔn, ma wɔnnsow aba ma ɔmmber yie.
15. Na dza ɔwɔ asaase pa mu no, yinom nye hɔn a wɔdze akoma pa a oye etsie asɛm no, wɔdze sie, na wɔnam abotar mu sow aba.
16. Obi nnsɔ kandzea na ɔmmfa kuruw mmbua do, anaa ɔmmfa nnsi mpa ase; na ɔdze si kandzeadua do, ma hɔn a wɔkɔ mu hɔ eehu ne kan.
17. Na biribi nnsuma a wonnkeyi no edzi, na onnhunta a wonnkohu na ɔnnkɛda gua.
18. Dɛm ntsi hom nhwɛ yie mbrɛ hom dua tsie; na obiara a ɔwɔ no, wɔbɛma no, na obiara a onnyi no, dza osusu dɛ ɔwɔ mpo wɔbɛgye ne nsamu.
19. Na ne na nye no nuanom baa ne nkyɛn, na woenntum ammbɛn no wɔ nyimpadodow no ntsi.
20. Na wɔbɛkaa kyerɛɛ no dɛ, Wo na nye wo nuanom gyina abow enyim rohwehwɛ ehu wo.
21. Na obuae see hɔn dɛ, Me na nye mo nuanom nye woyi a wotsie Nyankopɔn asɛm na wɔyɛ.
22. Na ɔbaa dɛ da bi ɔnye n'esuafo no kɔr hɛmba mu, na ɔsee hɔn dɛ, Hom mma yentwa nkɔ esuegya no ho, na wɔkwanee kɔree.
23. Na wɔrokɔ no ɔdae; na mframa kɛse bɔɔ huu baa esu no do, na nkyɛ nsu rehyɛ hɔn hɛmba no ma, nna wɔwɔ amandzehu mu.
24. Na wɔdze nkekamu baa ne nkyɛn benyaan no see dɛ, Owura, Owura, yɛrehera! Na onyanee no, ɔbraa mframa no nye nsu no ne begyabegya no, na ogyaae, na hɔ taa dzinn.
25. Na obisaa hɔn dɛ, Hom gyedzi wɔ hen?  Na wosuroi, na ɔyɛɛ hɔn nwanwa, na wɔsesee hɔnho dɛ, Woana nye yi a ɔhyɛ mframa nye nsu mpo ma wotsie no yi?
26. Na wodur Gerasafo asaase do a ɔwɔ Galilii tsentsendo.
27. Na ofii hɛmba mu kɔr daadze no, ɔbarimba bi a ɔwɔ sunsum fi puei fi kurow no mu behyiaa no: na mber pii nna ɔnnhyɛ atar, ɔnntsena fie biara mu, na mbom abodan mu wɔ esiei na ɔtse.
28. Na ohun Jesus no, ɔkaa mu, na ɔhwee n'enyim daadze, na ɔdze ndze kɛse see dɛ, Menye wo wɔ ebɛn yɛ, Jesus, Ɔsorsor Nyankopɔn Ba? Meserɛ wo dɛ mma nnhaw me.
29. Osiandɛ nna Jesus aka akyerɛ sunsum fi no dɛ omfi nyimpa no mu. (Osiandɛ mber pii ɔkyer no, na wɔdze nkɔnsɔnkɔnsɔn nye mpokyerɛ to no weɔn no; naaso obubu dza wɔdze kyekyer no no mu, na sunsum no pam no kɔ sar do.)
30. Na Jesus bisaa no dɛ, Wo dzin dze dɛn?  Na ɔsee dɛ, Legyin, osiandɛ mbɔnsam pii ahɛn no mu.
31. Na esunsum bɔn no serɛɛ no dɛ mma ɔnnhyɛ hɔn dɛ wɔnkɔ bun no mu.
32. Na mprekokuw kɛse bi wɔ hɔ a woridzidzi wɔ kokwaa no do; na esunsum no serɛɛ no dɛ ɔmma hɔn kwan ma wɔnkɔ hɔn mu. Na ɔmaa hɔn ho kwan.
33. Na esunsum bɔn no fii nyimpa no mu kɔr mpreko no mu, na okuw no faa twitwi kesiaan ɔbo kronn koguguu nsu no mu, na wɔtseetsee wui.
34. Na hɔn a wɔrenyɛn hɔn no hun dza aba no, woguanee na wɔkɛkae wɔ kurow no mu na no nkwaado.
35. Nna wopuei bɔhwɛɛ dza aba no, na wɔbaa Jesus nkyɛn bohun nyimpa a sunsum bɔn fii no mu kɔree no dɛ ɔtsena Jesus n'anan ho, hyɛ atar, na n'adwen mu atsew no, na wosuroi.
36. Na hɔn a wohunii no kaa mbrɛ ɔyɛe ma nyia nkyɛ sunsum bɔn wɔ no mu no no ho sanee no kyerɛɛ hɔn.
37. Na Gerasafo nkurow a etwa ehyia nyina mu nkorɔfo bɛserɛɛ Jesus dɛ omfi hɔn nkyɛn nkɔ, osiandɛ hu kɛse kaa hɔn. Na ɔkɔfoow hɛmba sanee kɔree.
38. Na nyimpa a sunsum bɔn fii no mu kɔree no serɛɛ no dɛ ɔnye no bɛtsena; naaso Jesus gyaa no kwan dɛ,
LUK.8.39, San kɔ wo fie, na kɛka ndzɛmba akɛse a Nyankopɔn ayɛ ama wo kyerɛ.  Na osii mu kɔree kɛkaa ndzɛmba a Jesus ayɛ ama no wɔ kurow no nyina mu.
40. Na ɔbaa dɛ Jesus sanee kɔree no, nyimpadodow no gyee no, osiandɛ nna hɔn nyina rotweɔn no.
41. Na hwɛ, ɔbarimba bi a ne dzin dze Jairus a ɔyɛ nhyiamudan mu panyin no bae; na ɔbɔhwee Jesus n'ananadze, na ɔserɛɛ no dɛ ɔmbra ne fie;
42. na ɔwɔ babaa kor a oedzi bɛyɛ mfe duebien na ɔda hɔ ruwu. Na ɔrokɔ no nyimpadodow no kyeer no do.
43. Na ɔbaa bi a oenya bɔgyaagu mfe duebien, na ɔahwer n'adze nyina ama eduyɛfo, na eso obiara enntum annsa no yarba,
LUK.8.44, bae bedzii n'ekyir kaa n'atar ano ndwow; na amonmu hɔ ara na no bɔgyaagu twae.
45. Na Jesus see dɛ, Woana na ɔkaa me no?  Na hɔn nyina resan no, Peter nye hɔn a wɔka no ho no kaa dɛ, Yewura, nyimpadodow akyer wo do na worimia wo.
46. Na Jesus see dɛ, Obi aka me, na mehu dɛ ahoɔdzen bi efi mo mu kɔ.
47. Na ɔbaa no hun dɛ oennsuma no, ɔdze ahopopo bae, na ɔbɔhwee n'enyim, na ɔkaa adze kor a osian ntsi ma ɔkaa no, na mbrɛ no ho yɛɛ no dzen amonmu hɔ ara kyerɛɛ no wɔ nkorɔfo no nyina enyim.
48. Na ɔsee no dɛ, Babaa, wo gyedzi agye wo: kɔ asomdwee mu.
49. Na ɔrekasa no, obi fi nhyiamudan mu panyin no ne fie bae bɛsee dɛ, Wo babaa no ewu: mma nnhaw Kyerɛkyerɛfo no.
50. Na Jesus tsee no, obuaa no dɛ, Mma nnsuro, na gye dzi ara, na obenya nkwa.
51. Na ɔbaa fie no mu no, ɔamma kwan mma obiara annkɔ mu, gyedɛ Peter, nye John, nye James, nye abofra no n'egya nye ne na.
52. Nna hɔn nyina rusu na woridzi awerɛhow. Na ɔsee dɛ, Mma hom nnsu: onnwui, na ɔada.
53. Na wɔsereew no twee, osiandɛ wonyim dɛ oewu.
54. Na ɔnodze osuoo ne nsamu, na ɔfrɛɛ no dɛ, Ababaawa, nyan.
55. Na no sunsum sanee baa bio, na ɔsoɛɛr ntsɛmara. Na Jesus hyɛɛ dɛ wɔmma no biribi ma ondzi.
56. Na n'awofo no ho boow hɔn; naaso ɔbraa hɔn dɛ mma wɔnnka dza wɔayɛ no nnkyerɛ obiara.

## Tsir 9

1. Na ɔfrɛɛ duebien no boaa ano, na ɔmaa hɔn ahoɔdzen nye tum wɔ mbɔnsam nyina na ayarsa do.
2. Na ɔsomaa hɔn dɛ wɔnkɛka Nyankopɔn ahenman no ho asɛm, na wɔmma ayarfo nya ayarsa.
3. Na ɔsee hɔn dɛ, Mma hom mmfa biribiara nntu kwan, mma hom mmfa poma anaa kotoku anaa edziban anaa sika, na mma hom mmfa ntar ebien so.
4. Na fie biara a hom bɛhɛn mu no, hom ntsena hɔ ara, na hom eefi hɔ akɔ.
5. Na hɔn a wɔrenngye hom no, hom fi kurow mu hɔ rokɔ a, hom mporoporow hom ananadze huntuma ngye dase ntsia hɔn.
6. Na wosii mu koduaduaa nkurow no nyina mu kaa asɛmpa no, na wɔsaa yarba wɔ mbea nyina.
7. Na ɔmansinhen Herod tsee dza ɔyɛe nyina, na ne tsirmu yɛɛ no basabasa, osiandɛ binom kaa dɛ John efi ewufo mu asoɛr;
8. na binom so kaa dɛ Elija eyi noho; na binom so dɛ tsetse nkɔnhyɛfo no mu baako asoɛr bio.
9. Na Herod see dɛ, Metwa John ne tsir; na woana nye nyia metse no ho nsɛm dɛm yi? Na ɔpɛɛ dɛ nkyɛ obohu no.
10. Na asomafo no sanee bae no, wɔbɛkaa dza wɔakɛyɛ nyina kyerɛɛ no. Na ɔfaa hɔn kɔr nkyɛn beebi, wɔ kurow a wɔfrɛ no Bɛtsaeda no mu.
11. Na nyimpadodow no hunii no, wɔkɛkaa no do; na ɔgyee hɔn na ɔkaa Nyankopɔn ahenman no ho asɛm kyerɛɛ hɔn, na ɔsaa hɔn a wohia ayarsa no yarba.
12. Na wi rokɔtɔ no, duebien no bae bɛsee no dɛ, Gya nyimpadodow yi kwan ma wɔnkɔ nkurow nye nkuraase a woetwa ehyia yi mu nkɛtsena hɔ, ama woeenya edziban: na mbrɛ yɛwɔ yi dze, sar do a.
13. Na ɔsee hɔn dɛ, Homara hom mma hɔn biribi ma wondzi.  Na wobuaa dɛ, Yennyi biribiara dɛ paanoo enum, na esunam ebien, gyedɛ yɛkɔ kɔtɔ edziban ma nkorɔfo yi nyina.
14. Na wɔbɛyɛ mbarimba mpemenum. Na ɔsee n'esuafo no dɛ, Hom mma wɔntsenatsena famu ekuw mu, eduonum, eduonum.
15. Na wɔyɛɛ dɛm na wɔmaa hɔn nyina tsenaa famu.
16. Na ɔfaa paanoo enum no, nye esunam ebien no, na ɔhwɛɛ sor no, ohyiraa do, na obubui dze maa n'esuafo no dɛ wɔnkyɛ mma nyimpadodow no.
17. Na hɔn nyina dzidzii na wɔmee; na wɔtasee mporoporoba a ɔboor do no nkɛntsɛn duebien.
18. Na aber bi a noara nko wɔ hɔ rosɔr na n'esuafo no ka no ho no, obisaa hɔn dɛ, Nyimpadodow se dɛ woana nye me?
19. Na wobuae see dɛ, John Onumanyi no a, na binom se Elija a; binom so se dɛ tsetse nkɔnhyɛfo no bi na ɔasoɛr bio., #Mat 14.1
20. Na obisaa hɔn dɛ, Na hom dze, hom se dɛ woana nye me?  Na Peter buae see dɛ, Nyankopɔn ne Kraest no a., #Joh 6.68
21. Na ɔbraa hɔn hyɛɛ hɔn dɛ mma wɔnnka iyi nnkyerɛ obiara,
LUK.9.22, na ɔsee dɛ, Ɔsɛ nyimpa Ba no dɛ obohu amandze pii, na mpanyimfo nye asɔfompanyin nye kyerɛwfo no apow no, na woeku no, na da a otsia ebiasa no oenyan.
23. Na ɔkaa kyerɛɛ hɔn nyina dɛ, Sɛ obi pɛ dɛ odzi m'ekyir a, ma ɔmpow noho, na ɔmma ne mbeamudua do daa na ɔnka mo do.
24. Na obiara a ɔpɛ dɛ ɔkora ne nkwa no, ɔbɔhwer no, na obiara a ɔbɔhwer no nkwa wɔ emi ntsi, ɔno na obenya no bio.
25. Na sɛ nyimpa nya wiadze nyina, na sɛ ɔyew noho, anaaso ɔhwer ne kra a, ebɛn mfaso na obenya?
26. Osiandɛ obiara a n'enyi bɔto emi nye me nsɛm ho no, ɔno na nyimpa Ba no n'enyi bɔto no ho, ber a ɔdze nankasa nye n'Egya nye abɔfo krɔnkrɔn enyimnyam no bɛba no.
27. Na meka kyerɛ hom nokwar mu dɛ, Hɔn a wogyina ha yi, binom wɔ hɔ a wɔronnsɔ owu nnhwɛ ansaana woehu Nyankopɔn n'ahenman no.
28. Na ɔbaa dɛ nsɛm yi ekyir bɛyɛ ndaawɔtwe no, ɔfaa Peter, John nye James, na ɔkɔr kokwaa bi do kɔsɔree.
29. Na ɔrosɔr no, n'enyim su sakyeree, na ne ntar yɛɛ fitaa hyɛnhyɛnn.
30. Na hwɛ, mbarimba beenu nye no kasae: wɔyɛ Moses nye Elija.
31. Hɔn na woyii hɔnho wɔ enyimnyam mu, na wɔkaa wu a orukowu wɔ Jerusalɛm no ho asɛm.
32. Nna nda afa Peter nye hɔn a wɔka no ho no kɛsenara, na wonyanee no, wohun n'enyimnyam nye mbarimba beenu a wogyina ne nkyɛn no.
33. Na ɔbaa dɛ worisi mu efi ne nkyɛn no, Peter see Jesus dɛ, Ewuradze, oye ma hɛn dɛ yɛtsena ha, na ma yɛmbɔ asese ebiasa, wodze kor, Moses dze kor, Elija dze kor; a nna onnyim dza ɔreka.
34. Na ɔreka dɛm no, mununkum bɛkataa hɔn do; na wɔrehɛn mununkum no mu no, wosuroi.
35. Na ndze fi mununkum no mu baa dɛ, Oyi nye me Ba, nyia masan mu meyi no: hom ntsie no.
36. Na ndze no twaa mu no, nna aka Jesus nko wɔ hɔ. Na womuamuaa do, na nda no mu no wɔannka ndzɛmba a wohunii no ho asɛm biara annkyerɛ obiara.
37. Na ɔbaa dɛ n'adzekyee a wofi kokwaa no do baa famu no, nyimpadodow pii behyiaa no.
38. Hɔ no ara, obi fi nyimpadodow no mu tseaa mu dɛ, Kyerɛkyerɛfo, meserɛ wo, hwɛ me ba yi: na me ba kor ara nye no;
39. na sunsum bi kyer no, na ɔka mu awerɛfir mu, na ɔtsetsew no ma n'ano twa ehur, na ɔposa no araa ma ɔyɛ dzen ana oegyaa no.
40. Na meserɛɛ w'esuafo no dɛ wontu no, naaso woenntum.
41. Na Jesus buae see dɛ, Ao ɔsantsen a hom nnyi gyedzi na hom akyea, menye hom ntsena na minsie hom ho abotar nkodu dabɛn? Fa wo ba no bra ha.
42. Na ɔreba no, sunsum fi no twaa no hwee famu, na ɔtsetseew no, na Jesus bɔɔ sunsum fi no ham, na ɔsaa abofra no yarba, na ɔdze no maa n'egya.
43. Na hɔn nyina ho boow hɔn, wɔ Nyankopɔn no tumdzi kɛse no ntsi. Na ber a obiara no ho abow no wɔ ndzɛmba a Jesus yɛe nyina ho no, ɔsee n'esuafo no dɛ,
LUK.9.44, Hom mma nsɛm yi nkɔ hom asomu: na nyimpa Ba no, woribeyi no ahyɛ nyimpa nsa.
45. Na wɔanntse asɛm yi ase, na ohuntaa hɔn amma woeennhu, na wosuroo dɛ wobebisa no asɛm yi ho biribi.
46. Na atsɛnyiyi baa hɔn mu dɛ hɔn mu woana na ɔyɛ kɛse.
47. Na Jesus hun hɔn akoma mu adwen no, ɔfaa abofraba bi gyinaa ne nkyɛn,
LUK.9.48, na ɔsee hɔn dɛ, Obiara a ɔbɛgye abofraba yi wɔ me dzin mu no, ɔgye emi mara; na obiara a ɔgye me no, ɔgye nyia ɔsomaa me no: na nyia ɔyɛ ekumaba wɔ hom nyina mu no, ɔno na ɔyɛ kɛse.
49. Na John buae see dɛ, Hɛn wura, yehun obi dɛ ɔdze wo dzin rutu esunsum fi, na yesiiw no kwan, osiandɛ ɔnnka hɛn ho.
50. Na Jesus see no dɛ, Mma hom nnsiw no kwan: na nyia onntsia hom no, ɔwɔ hom afa.
51. Na ɔbaa dɛ nda a wɔrebɛfa no akɔ sor reyɛ edu no, osii n'adwen pi dze n'enyi kyerɛɛ dɛ ɔrokɔ Jerusalɛm,
LUK.9.52, na ɔsomaa abɔfo dzii n'enyim kan; na wɔkɔree no, wɔkɛhɛɛn Samariafo kurow bi mu dɛ worikesiesie hɔ ama no.
53. Naaso wɔanngye no, osiandɛ nna n'enyi kyerɛ Jerusalɛm.
54. Na n'esuafo James nye John hunii no, wɔsee dɛ, Ewuradze, ana epɛ dɛ yɛka ma ogya fi sor ba bɛhyew hɔn?
55. Naaso Jesus daan noho twuuw hɔn enyim;, #9.55-56 Akyerɛwfo binom dze sɔw do dɛ: hom nnyim sunsum ko a hom yɛ nedze, osiandɛ Nyimpa Ba no ammbɛsɛɛ nyimpa
56. Na wɔkɔr ekuroba bi so mu.
57. Na wɔnam kwan mu rokɔ no, obi kaa kyerɛɛ no dɛ, Beebiara a ebɔkɔ no, mebɛka wo do.
58. Na Jesus see no dɛ, Nsɔ wɔ etu, na wimu nnoma wɔ mberɛbuw, naaso nyimpa Ba no dze, onnyi beebi a ɔdze ne tsir to.
59. Na Jesus see obi so dɛ, Ka mo do, na ɔsee no dɛ, Ma me kwan ma monkɔ minkesie m'egya ana.
60. Na ɔsee no dɛ, Ma ewufo nsie hɔnara hɔn ewufo, na ɔwo dze, kɔ kɛka Nyankopɔn n'ahenman ho asɛm.
61. Na obi so see no dɛ, Ewuradze, mebɛka wo do, na ma me kwan ma menkɛkra hɔn a wɔwɔ me fie ana.
62. Na Jesus see no dɛ, Obi a ɔdze ne nsa kosuo funtumdadze no mu, na ɔhwɛ n'ekyir no, ɔmmfata Nyankopɔn ahenman no.

## Tsir 10

1. Na iyi ekyir no, Ewuradze yii eduosuon  afofor so, na ɔsomaa hɔn beenu beenu dzii n'enyim kan kɔr kurow anaa beebiara a nankasa robɔkɔ hɔ no mu.
2. Na ɔsee hɔn dɛ, Otwadwuma no dɔɔ so ampa, na edwumayɛfo no dze, wosuar: dɛm ntsi hom nserɛ otwadwuma no wura ma ɔnsoma edwumayɛfo mbra no twadwuma no mu., #Mat 9.37
3. Hom nkɔ: hwɛ, mosoma hom dɛ nguambaa wɔ mpataku finimfin.
4. Mma hom mmfa sika kotoku, anaa bɔtɔ, anaa nsokota; na mma hom nnkyia obi wɔ kwan mu.
5. Na ofi biara a hom bɛhɛn mu no, hom ndzi kan nse dɛ, Asomdwee mbra ofi yi do.
6. Na sɛ asomdwee ba wɔ hɔ a, hom asomdwee bɛtsena no do, na sɛ ɔnntse dɛm a, ɔbɛsan aba hom hɔ bio.
7. Na fie hɔ ara na hom ntsena, na hom ndzi na hom nnom dza wɔbɛma: osiandɛ odwumayɛfo n'apaadze sɛ no: mma hom mmfi fie kor mu nnkɔ fofor mu.
8. Na kurow biara a hom kɔ mu, na wɔgye hom, hom ndzi dza wɔdze besi hom enyim;
9. na hom nsa no mu ayarfo yarba, na hom nse hɔn dɛ, Nyankopɔn ahenman no abɛn hom.
10. Na kurow biara a hom kɔ mu na wɔnngye hom no, hom mfir nkɔ n'abɔntsen do, na hom nse dɛ
11. Hom kurow mu huntuma a ayeyɛ hɛn ho mpo yɛprapra gu hom do: na ɔyɛ dɛn ara a, hom nhu iyi dɛ Nyankopɔn ahenman no abɛn hom.
12. Na mese hom dɛ ɔbɛfanyim Sodom wɔ da no mu akyɛn dɛm kurow no.
13. Korazin ndue! Bɛtsaeda ndue! Osiandɛ sɛ tum ndwuma a wɔyɛe wɔ hom mu yi, wɔyɛɛ no wɔ Taere nye Sidon mu a, nkyɛ wɔtsenatsenaa eyitam nye nso mu nuu hɔnho ntsɛmara., #Isa 23.1-18; Eze 26.1—28.26; Joel 3.4-8; Amos 1.9
14. Na ɔbɛfanyim Taere nye Sidon wɔ atsɛmbu no mu akyɛn hom.
15. Na ɔwo, Karpernaum, wɔbɛma wo do akɔ sor anaa? Hwɛ, wɔbɛbrɛ wo adze akɔ samanadze.
16. Nyia otsie hom no, otsie me so, na nyia ɔpow hom no, ɔpow me so, na nyia ɔpow me, ɔpow nyia ɔsomaa me no so.
17. Na eduosuon no dze dɛw sanee bɛsee dɛ, Wo dzin ntsi esunsum fi mpo abrɛ hɔnho adze ama hɛn.
18. Na ɔsee hɔn dɛ, Muhun Satan dɛ ofir sor rohwe ase dɛ enyinam.
19. Hwɛ, mama hom tum dɛ hom ntsiatsia nwɔ nye nyankoma nketsebowa do nye ɔtamfo ahoɔdzen nyina do: na biribiara runntum nnyɛ hom.
20. Naaso mma hom nndzi dɛw wɔ iyi mu dɛ esunsum fi abrɛ hɔnho adze ama hom, na mbom hom ndzi dɛw dɛ wɔakyerɛw hom edzin wɔ sor.
21. Na dɔn no ara mu odzii ehurusi wɔ Sunsum Krɔnkrɔn mu, na ɔsee dɛ, Miyi wo ayɛw, Egya, sor nye asaase Wura, dɛ edze ndzɛmba yi esuma enyansafo nye abadwembafo, na eyi akyerɛ nkɔkowaba: ampaara, Egya, na dɛm na ɔsɔɔ w'enyi.
22. Ndzɛmba nyina m'Egya dze ahyɛ me nsa; na obi nnyim mbrɛ Ɔba no tse, gyedɛ Egya no; na obi nnyim mbrɛ Egya no tse, gyedɛ Ɔba no na nyia Ɔba no pɛ dɛ oyi no kyerɛ no.
23. Na ɔdaan noho kyerɛɛ n'esuafo no see hɔn nko dɛ, Nhyira aka enyiwa a ohu dza hom hu yi.
24. Na mese hom dɛ, Nkɔnhyɛfo nye ahemfo pii pɛɛ dɛ nkyɛ wohu dza hom ruhu yi, naaso woennhu, na dɛ wɔtse dza hom retse yi, naaso wɔanntse.
25. Na hwɛ, mbrakyerɛfo bi soɛree sɔɔ no hwɛɛ dɛ, Kyerɛkyerɛfo, ebɛnadze na menyɛ ma meenya onnyiewiei nkwa ayɛ medze?
26. Na Jesus bisaa no dɛ, Ebɛnadze na wɔakyerɛw no mbra no mu? Ekenkan dɛn?
27. Na obuae see dɛ, Dɔ Ewuradze wo Nyankopɔn wɔ w'akoma nyina mu, nye wo kra nyina mu, nye w'ahoɔdzen nyina mu, nye w'adwen nyina mu na, Dɔ wo nyɛnko dɛ wankasa woho.
28. Na ɔsee no dɛ, Ebua yie: yɛ yi na ibenya nkwa.
29. Na ɔno dze, ɔpɛɛ dɛ obu noho bem no, obisaa Jesus dɛ, Nna me nyɛnko nye woana?
30. Jesus buae see dɛ, Nna nyimpa bi fi Jerusalɛm risian akɔ Jeriko, na ɔkɔtɔɔ edwotwafo mu a wɔpaa no ho tam, na wopirapiraa no gyaa no hɔ kɔree, ma ɔatɔ akɔtɔmborɔnsa.
31. Na ɔbaa dɛ ɔsɔfo bi bɛfaa kwan no do, na ohun no no, osii afa noho twaa mu.
32. Dɛmara na Levinyi bi so odur hɔ no, ɔbae na obohunii na osii afa noho twaa mu.
33. Na Samarianyi bi a ɔnam no kwan baa mbrɛ ɔwɔ no, na obohun no no, ne yamu hyehyee no,
LUK.10.34, na ɔbaa ne nkyɛn bɛkyekyeer n'ekur dze ngo nye wenyin guguu mu, na ɔdze no sii nankasa n'abowa do dze no kɔr ahɔhodan mu kɔhwɛɛ no.
35. Na adzekyee no oyii sika denare ebien dze maa ahɔhodan wura no, na ɔsee no dɛ, Hwɛ no yie, na biribiara a ebɔhwer aka ho no, sɛ mesan ba a, mebɛhyɛ wo ananmu.
36. Afei hɔn baasa yi mu woana na ɔyɛɛ nyia ɔkɔtɔɔ edwotwafo mu no ne nyɛnko?
37. Na ɔsee dɛ, Nyia ohun no mbɔbɔr no a. Na Jesus see no dɛ, Kɔ na wo so kɛyɛ dɛmara.
38. Na ɔbaa dɛ wɔrokɔ no, wokodur ekuroba bi mu, na ɔbaa bi a ne dzin dze Martha faa no kɔr ne fie.
39. Nna ɔwɔ onuabaa bi a wɔfrɛ no Mary, ɔno so na ɔtsenaa Jesus anan ho na otsiee ne nsɛm.
40. Na Martha fonaa noho wɔ ɔsom pii ho, na ɔbaa no hɔ bɛsee no dɛ, Mo wura, ennhwɛ dɛ mo nua egyaa mo nko ma morosom? Dɛm ntsi se no dɛ ombosuo mo mu.
41. Na Ewuradze buae see no dɛ, Martha, Martha, edwendwen na ehaw woho wɔ ndzɛmba pii ho;
42. adze kor na ohia: na Mary dze, oeyi dza oye a wɔrenngye ne nsamu.

## Tsir 11

1. Na ɔbaa dɛ ɔwɔ beebi rosɔr, na ogyaae no, n'esuafo no mu baako see no dɛ, Ewuradze, kyerɛkyerɛ hɛn asɔr yɛ, dɛ mbrɛ John so kyerɛkyerɛɛ n'esuafo no.
2. Na ɔsee hɔn dɛ, Sɛ hom rosɔr a, hom nse dɛ, Egya, wo dzin ho ntsew, w'ahendzi mbra.
3. Ma hɛn hɛn daa daa edziban daa.
4. Na fa hɛn bɔn kyɛ hɛn, osiandɛ hɛn so yɛdze kyɛ obiara a ɔdze hɛn kaw. Na mma mmfa hɛn nnkɔ nsɔhwɛ mu.
5. Na ɔsee hɔn dɛ, Hom mu woana na ɔwɔ nyɛnko, na ɔbɔkɔ ne nkyɛn esuom akɛse no dɛ, Damfo, fɛm me paanoo ebiasa:
6. na me nyɛnko bi nam kwan aba me nkyɛn na minnya hwee nnsi n'enyim;
7. na ɔno dze, obefi dan mu noho ebua dɛ, Mma nnhaw me: wɔatow abow mu dada na me mba wɔ me nkyɛn wɔ mpa do: murunntum nnsoɛr mmbɛma wo bi?
8. Mese hom dɛ, Kaansa ɔnnkɔsoɛr abɛma no dɛ ɔyɛ ne nyɛnko ntsi a, n'anoɔdzen ntsi ɔbɔsoɛr abɛma no dodow a ohia no.
9. Na mese hom dɛ, Hom mbisa na wɔbɛma hom; hom nhwehwɛ na hom bohu; hom mbɔ mu na wobobue ama hom:
10. na obiara a obisa no onya; na nyia ɔhwehwɛ no ohu; na nyia ɔbɔ mu no wobobue no.
11. Na hom mu woana na ɔyɛ egya, na sɛ ne ba bisa no paanoo a, ɔbɛma no ɔbo? Anaa esunam a, ɔdze ɔwɔ bɛyɛ esunam ama no?
12. Anaadɛ obisa kyirefuwa a, ɔbɛma no nyankomaketsebowa?
13. Na sɛ hom a hom muo yi mpo nyim mbrɛ hom si dze akyɛdze pa ma hom mba a, mpɛn ahen ara na hom Egya a ɔwɔ sor no nnkɛfa Sunsum Krɔnkrɔn ama hɔn a wobisa no?
14. Nna orutu sunsum fi bi a ɔyɛ mmum. Na ɔbaa dɛ sunsum fi no fiir edzi no, mmum no kasae; na ɔyɛɛ nyimpadodow no nwanwa.
15. Na hɔn mu binom see dɛ, Ɔnam sunsum fi panyin Beelzebul do na otu sunsum fi.
16. Na binom so sɔɔ no hwɛe bisaa no hɔ asɛnkyerɛdze a ofi sor.
17. Na ɔno dze onyim hɔn adwen no, ɔsee hɔn dɛ, Ahenman biara nye noho dzi mpaapaamu a, ɔyɛ amamfo, na fie bi so nye fie bi dzi a, ɔhwe ase.
18. Na sɛ Satan so nye noho dzi mpaapaamu a, ɔbɛyɛ dɛn na n'ahenman egyina? Osiandɛ hom se dɛ menam Beelzebul do tu esunsum fi.
19. Na sɛ emi menam Beelzebul do tu sunsum bɔn a, woana do na hom mba nam tu hɔn? Dɛm ntsi hɔn na wɔbɛyɛ hom atsɛmbuafo.
20. Na sɛ menam Nyankopɔn nsatseaba do tu esunsum bɔn a, nna Nyankopɔn ahenman enya aba hom nkyɛn.
21. Sɛ ɔkatakyi emia roweɔn n'aban a, n'ahodze wɔ hɔ komm:
22. na sɛ obi a ɔkyɛn no ahoɔdzen ba no do, na odzi no do nyim a, ɔgye n'akodze a no werɛ twer, na ɔkyɛ n'asadze no.
23. Nyia ɔnnka mo ho no, na ɔnye me enya; nyia ɔnye me mmboaboa ano no, ɔhotse gu.
24. Na sunsum bɔn, sɛ ofi nyimpa mu fir a, okekyin wewewdo hwehwɛ ahomgye na onnya bi a, ɔse dɛ, Mebɛsan akɔ me fie a mifii mu bae no mu;
25. na ɔba a, ɔto no dɛ wɔaprapra mu na woesiesie mu.
26. Nna ɔkɔ kɛfa esunsum esuon afofor a womuo sen nankasa ka noho, na wɔbɛhɛn mu tsena hɔ: na nyimpa no n'ekyir asetsena yɛ bɔn sen nkan no dze.
27. Na ɔbaa dɛ ɔreka yinom no, ɔbaa bi a ɔwɔ nyimpadodow no mu maa ne ndze do see no dɛ, Nhyira aka yafun a ɔwoo wo, nye numfo a inumii.
28. Na ɔno dze, ɔsee dɛ, Mbom nhyira aka hɔn a wotsie Nyankopɔn asɛm na wodzi do.
29. Na nyimpadodow boaboaa ano no, ɔhyɛɛ ase kaa dɛ, Ɔsantsen yi yɛ ɔsantsen a omuo: wɔhwehwɛ asɛnkyerɛdze, na wɔremma hɔn asɛnkyerɛdze biara dɛ Jona n'asɛnkyerɛdze no.
30. Na dɛ mbrɛ wɔyɛɛ Jona asɛnkyerɛdze maa Ninivefo no, dɛmara na nyimpa Ba no bɛyɛ ama ɔsantsen yi.
31. Pomu afamu ɔhembaa nye ɔsantsen yi mbarimba bɔsoɛr wɔ atsɛmbu no mu, na oebu hɔn fɔ: osiandɛ ofi asaase ano noho bae betsiee Solomon ne nyansaa, na hwɛ, nyia ɔsen Solomon wɔ ha.
32. Ninive mbarimba nye ɔsantsen yi bɔsoɛr wɔ atsɛmbu no mu, na woebu hɔn fɔ: osiandɛ wonuu hɔnho wɔ Jona n'asɛnka ase, na hwɛ, nyia ɔsen Jona wɔ ha.
33. Obi nnsɔ kandzea nnsi kukua mu, anaa kuruw ase, na ɔdze si kandzeadua do, ma hɔn a wɔhɛn mu eehu kan no.
34. Nyimpadua ne kandzea nye w'enyiwa: dɛm ntsi ber a w'enyiwa yɛ kann no, nna wo nyimpadua nyina so bɛyɛ kann; na ber a omuo no, nna wo nyimpadua no so yɛ kusuww.
35. Dɛm ntsi hwɛ ma kan a ɔwɔ wo mu aannyɛ sum.
36. Na sɛ wo nyimpadua nyina yɛ kann, na beebiara nnyi sum a, ne nyina bɛyɛ kann, dɛ mbrɛ kandzea dze ne hyerɛn hyɛnhyɛnn ma wo kan no.
37. Na ɔrekasa no, Farisiinyi bi bebisaa no dɛ ɔnye no nkedzidzi, na ɔkɔr mu kɛtsenaa edzidzii.
38. Na Farisiinyi no hun dɛ ɔannhohor ne nsa ho ansaana oridzidzi no, ɔyɛɛ no nwanwa.
39. Na Ewuradze see no dɛ, Afei hom Farisiifo dze, hom twuw nkɔɔpow nye mprɛtse ho, na hom mu dze, apempensi nye emumuyɛ ahyɛ ma.
40. Nkwasea, ana nnyɛ nyia ɔyɛɛ ekyir no, ɔnoara na ɔyɛɛ no mu so?
41. Na hwɛ, hom mfa dza ɔwɔ mu no bi nyɛ ayɛ, na ɔno na ɔbɛma adze nyina ho efir ama hom.
42. Na hom ndue, hom Farisiifo! Na hom yi eme nye nunum nye fan nyina do ebupɛn du du ma, na hom twa atsɛmbu nye Nyankopɔn dɔ no gya: na iyi na ɔsɛ dɛ nkyɛ hom yɛ, ber a hom nndan dza ɔaka no so nngya.
43. Hom ndue, hom Farisiifo! Na hom pɛ mpanyin ngua wɔ nhyiamudan mu nye gua do nkyiakyia.
44. Hom ndue! Na hom tse dɛ nda a ɔnnda edzi, na nyimpa a wɔnam do nnhu.
45. Na mbrakyerɛfo no mu baako buae see no dɛ, Kyerɛkyerɛfo, ese dɛm a, nna erotom hɛn so.
46. Na ɔsee dɛ, Hom mbrakyerɛfo so, hom ndue! Na hom soa nyimpa ndzesoadze a no soa yɛ yaw, na homankasa dze, hom mmfa hom nsatseaba kor mpo nnka ndzesoadze no.
47. Hom ndue! Na hom tow nkɔnhyɛfo nda do, naaso homara hom egyanom kum hɔn.
48. Dɛm ntsi hom dzi hom egyanom ndwuma ho dase, na hom so pen do, osiandɛ hɔn na wokum hɔn, na hom na hom tow hɔn nda do.
49. Iyi ntsi na Nyankopɔn ne nyansaa se dɛ, Mobɔsoma nkɔnhyɛfo nye asomafo wɔ hɔn hɔ, na woboku, na wobehiahia hɔn mu binom ho;
50. ama nkɔnhyɛfo nyina bɔgyaa a wɔkae gui, ofitsi wiadze ahyɛse no, wɔaahwehwɛ no ɔsantsen yi nsamu:
51. ofitsi Abel no bɔgyaa do besi Zekaria a ɔtɔr afɔrmbukyia nye asɔrdan ntamu no no bɔgyaa do, ɛhɛɛ, mese hom dɛ wɔbɔhwehwɛ no ɔsantsen yi nsamu.
52. Hom mbrakyerɛfo, hom ndue! Na hom afa nyimdzee saafee: homankasa hom annkɔ mu, na hɔn a wɔrokɔ mu no so, hom siiw hɔn kwan.
53. Na ɔreka yinom kyerɛ hɔn no, kyerɛwfo nye Farisiifo no hyɛɛ ase hyehyɛɛ no do pii, na wɔgyegyee no kasa wɔ ndzɛmba pii ho;
54. na wɔtsɛɛw no hwehwɛɛ dɛ wobenya n'anomu asɛm bi eesuo mu.

## Tsir 12

1. Aber no mu ara, nyimpadodow mpempem boaboaa ano, ma mpo wotsiatsiaa hɔnho do no, ɔhyɛɛ ase kaa kyerɛɛ n'esuafo no kan dɛ, Hom nhwɛ yie wɔ Farisiifo mbɔrkaw ho: ɔno nye ndabraba.
2. Na biribi do nnkatae a worinnyi no edzi, na onnhuntae a worunnhu.
3. Dɛm ntsi biribi a hom aka wɔ sum mu no, wɔbɛtse no wɔ kan mu; na dza hom aka wɔ asomu wɔ adankyir no, wɔbɛpaa mu aka wɔ adan etsifi.
4. Na meka kyerɛ hom, m'anyɛnkofo dɛ, Mma hom nnsuro hɔn a woku honam, na n'ekyir no wonnyi biribi a wobotum ayɛ bio.
5. Na mebɛkyerɛ hom nyia hom nsuro no: hom nsuro nyia oeku ewie no, ɔwɔ tum dɛ ɔdze kɔto amandzehu kurow mu: nyew, mese hom dɛ, Ɔno na hom nsuro no.
6. Ana nsorɔm enum wɔnntɔn nngye mpɛsewa ebien? Naaso hɔn mu kor ara mpo nnyi hɔ a enyi pa no do wɔ Nyankopɔn enyim.
7. Na hom tsinhwi mpo wɔakan ne nyina. Mma hom nnsuro: osiandɛ hom som bo kyɛn nsorɔm pii.
8. Na mese hom dɛ, Obiara a ɔbɔbɔ me dzin wɔ nyimpa enyim no, ɔno na nyimpa Ba no bɔbɔ ne dzin wɔ Nyankopɔn abɔfoe enyim;
9. na nyia ɔpa me nyimpa enyim no, ɔno na wɔbɛpa no Nyankopɔn abɔfoe enyim.
10. Na obiara a ɔbɛka asɛm etsia nyimpa Ba no, wɔdze bɛkyɛ no; na nyia ɔka ebususɛm tsia Sunsum Krɔnkrɔn no, wɔnnkɛfa akyɛ no.
11. Na sɛ wɔdze hom ba nhyiamudan mu nye mpanyimfo nye etumfo enyim a, mma hom nndwendwen mbrɛ hom bɛyɛ anaa dza hom bɛka eyi homho, anaa dza hom bɛse:
12. osiandɛ Sunsum Krɔnkrɔn no bɛkyerɛ hom dɔn no ara mu dza ɔsɛ dɛ hom bɛka.
13. Na obi fi nyimpadodow no mu see no dɛ, Kyerɛkyerɛfo, ka kyerɛ mo nua ma ɔnye me nkyɛ ewungyadze no.
14. Na ɔsee no dɛ, Nyimpa, woana yɛɛ me ɔsɛndzifo nye adzekyɛfo wɔ hom do?
15. Na ɔsee hɔn dɛ, Hom nhwɛ yie na hom nsie homho wɔ enyikaber nyina ho: na nyimpa no nkwa nnyi ndzɛmba a oenya abor do mu.
16. Na obuu hɔn bɛ bi dɛ, Nyimpa bi a ɔyɛ ɔdzefo n'asaase soow pii;
17. na osusuu ne tsir mu dɛ, Mebɛyɛ dɛn? Osiandɛ minnyi beebi mbrɛ medze mo nduadzewa besie.
18. Na ɔsee dɛ, Iyi na mebɛyɛ: mubodwuruw m'asan egu famu, na mesi akɛse; na hɔ na medze m'ekuadze nye me ndzɛmba nkaa no nyina besie.
19. Na mase me kra dɛ, Ɔkra, ewɔ ndzɛmba pii a wɔdze egu hɔ ama mfe pii: gye w'ahom, dzidzi, nom, na ma woho ntɔ wo.
20. Na Nyankopɔn see no dɛ, Ɔkwasea, anafua yi wɔbɛgye wo kra wɔ wo nsamu; na dza esiesie no bɛyɛ woana dze?
21. Mbrɛ nyia ɔboaboa akoradze ano ma noho, na ɔnnyɛ ɔdzefo wɔ Nyankopɔn afamu tse nye no.
22. Na ɔsee n'esuafo no dɛ, Dɛm ntsi mese hom dɛ, Mma hom nndwendwen wɔ hom nkwa ho, dɛ ebɛnadze na hom bedzi, anaaso hom nyimpadua ho, dɛ ebɛnadze na hom bofura.
23. Nkwa kyɛn edziban, na nyimpadua kyɛn efuradze.
24. Hom nhwɛ nkonkoran dɛ wonndua na wommbu, wonnyi efiadze anaa ɔsan, naaso Nyankopɔn nyɛn hɔn: ɔkyɛn bɛn na hom nsom bo nkyɛn nnoma no.
25. Na hom mu woana na ɔdwendwen a, obotum dze basafa kor ato ne tsentsen do?
26. Na sɛ hom nntum adze ketseaba dɛm mpo yɛ a, ɔyɛ dɛn na hom dwendwen nkaa no ho?
27. Hom nhwɛ haban mu nsukookoo, mbrɛ wonyin: wɔnnyɛ edwuma, eso wɔnntow asaaba; naaso mese hom dɛ Solomon n'enyimnyam nyina mu no mpo, n'ahosiesie annto iyinom mu kor.
28. Na sɛ Nyankopɔn ma haban mu efuw a ɔwɔ hɔ ndɛ na ɔkyena wɔdze gu fononoo mu efuradze dɛm a, mpɛn ahen na ɔnnkɛma hom ma akyɛn dɛm, hom a hom gyedzi suar?
29. Na mma hom nnhwehwɛ dza hom bedzi anaa dza hom bɔnom, eso mma hom adwen nnyɛ hom konsee.
30. Na dɛm ndzɛmba yi nyina na wiadze amanaman hwehwɛ: na hom Egya nyim dɛ yinom hia hom.
31. Na mbom hom nhwehwɛ n'ahenman no, na wɔdze yinom bɛka hom ho.
32. Mma hom nnsuro, oguankuw ketseaba: na ɔyɛ hom Egya fɛw dɛ ɔdze ahenman no bɛma hom.
33. Hom ntɔn dza hom wɔ mfa nyɛ ayɛ; hom nyɛ nkotoku a ɔrennyɛ dadaw mma homho, akoradze wɔ sor a ɔnnsa, mbrɛ owifo mmbɛn ho, na nkakraka nnsɛɛ no.
34. Na mbrɛ hom akoradze wɔ no, hɔ na hom akoma so wɔ.
35. Hom mbɔ hom asen do, na hom nkandzea ndzɛw;
36. na hom nyɛ dɛ nyimpa a wɔrotweɔn hɔn wura, aber kor a obefi ayefor ase aba, ma sɛ ɔba na ɔbɔbɔ mu a, woeebue no ntsɛmara.
37. Nhyira aka nkowaa no a, sɛ owura no ba a, ɔbɔto hɔn dɛ wɔroweɔn: nokwar mese hom dɛ ɔbɔbɔ noho do, na ɔama wɔatsena edzidzii, na ɔaba abɔsom hɔn.
38. Na sɛ ɔba dasu ebien anaa ebiasa mu, na ɔbɔto hɔn dɛm a, nhyira aka nkowaa no.
39. Na hom nhu yi, dɛ sɛ ofiwura no nyim dɔn kor a owifo no bɛba a, nkyɛ ɔbɔweɔn amma woeemmbobubu ne dan mu enndua mu.
40. Na hom so hom nyɛ krado, osiandɛ dɔn a hom nnsusu mu na nyimpa Ba no reba.
41. Na Peter see dɛ, Ewuradze, hɛn nko na ibu hɛn bɛ yi, anaa edze ma obiara so?
42. Na Ewuradze see dɛ, Woana koraa nye ofihwɛfo nokwafo nye nyansafo a no wura dze no besi ne fifo do, dɛ ɔmma hɔn edziban a ɔyɛ hɔn kyɛpɛn wɔ ber a ɔsɛ mu?
43. Nhyira aka akowaa no a, sɛ no wura ba a, obohu no dɛ ɔreyɛ dɛm.
44. Nokwar mese hom dɛ ɔdze no besi n'adze a ɔwɔ nyina do.
45. Na sɛ akowaa no se n'akoma mu dɛ, Mo wura rikyim ne ba; na ɔhyɛ ase bobɔ nkowaa nye mfonabaa no, na odzidzi na ɔnom bow a;
46. akowaa no wura bɛba da a ɔronnhwɛ no kwan, ɔnye dɔn a onnyim mu, na oetwa no mu ebien, na ɔama ɔnye ndabrabafo no edzi afora.
47. Na akowaa no a onyim no wura ne pɛ, na oennsiesie noho, na eso ɔannyɛ dɛ mbrɛ ɔpɛ no, wɔbɔhwe no mbaa pii.
48. Na nyia onnyim, na ɔyɛɛ ndzɛmba a ɔsɛ ɔhwe no, wɔbɔhwe no kakrabaa. Na obiara a wɔama no dodow na wɔbɛgye dodow wɔ no hɔ; na nyia wɔdze pii ahyɛ ne nsa no, nna wobebisa no dza ɔbor do.
49. Mebae dɛ morobɔsɔ gya wɔ asaase do, na sɛ asɔ dada a, ebɛnadze bio na mepɛ sen dɛm?
50. Na mowɔ enuma bi a wɔdze bonuma me, na mbrɛ mo ho dua kyer me gyedɛ ayɛ hɔ ana!
51. Hom susu dɛ mebae dɛ merebɛma asomdwee wɔ asaase do anaa? Mese hom dɛ, Dabida, na mbom mpaapaamu a:
52. na ofitsi ndɛ beenum wɔ ofi kor mu bedzi mpaapaamu, baasa nye beenu benya, na beenu nye baasa so enya.
53. Wobedzi mpaapaamu, ma egya nye ba enya, na ɔba nye n'egya enya; na na nye babaa enya, na babaa nye ne na enya; asewbasia nye n'asew enya, na asew nye n'asewbasia enya.
54. Na ɔsee nyimpadodow no so dɛ, Sɛ hom hu nsuwusiw fir anee rosoɛr a, ntsɛmara hom se dɛ, Nsu reba, na ɔba dɛm.
55. Na sɛ hom hu dɛ pomu mframa robɔ a, hom se dɛ, Ɔhyew reba, na ɔba mu.
56. Ndabrabafo, hom nyim asaase nye ɔsor enyim ndzɛmba ho ase kyerɛ; na ɔyɛ dɛn na hom nnhu aber yi ne nkyerɛasee yi?
57. Na ɔyɛ dɛn na homankasa so hom mmbu dza ɔtsen ho atsɛn?
58. Na enye wo tamfo rokɔ otumfo enyim a, enye no wɔ kwan mu no, bɔ mbɔdzen yi woho wɔ ne nsamu; amma ɔaammfa wo annhyɛ ɔsɛndzifo nsa, na ɔsɛndzifo no aammfa wo annhyɛ ɔsomfo no nsa, na ɔsomfo no aammfa wo annkɔto efiadze.
59. Nokwar mese wo dɛ, Innkefi hɔ ara da, gyedɛ etua kapɛrba a aka ekyir no mpo ana.

## Tsir 13

1. Na aber no ara mu binom wɔ hɔ a wɔkaa Galiliifo a Pilate dze hɔn bɔgyaa foraa hɔn afɔrbɔdze mu no ho asɛm kyerɛɛ no.
2. Na obuaa hɔn dɛ, Ana hom susu dɛ Galiliifo yi osiandɛ wohun dɛm amandze ntsi, wɔyɛ ndzebɔnyɛfo kyɛn Galiliifo nyina?
3. Mese hom dɛ, Dabida: na mbom gyedɛ hom nu homho, ɔno hom nyina bɛhyew dɛmara.
4. Anaaso hom susu dɛ nyimpa duawɔtwe a Siloam abantsentsen hwee hɔn do kum hɔn no, wɔyɛ ndzebɔnyɛfo kyɛn hɔn a wɔtse Jerusalɛm nyina?
5. Mese hom dɛ, Dabida: na mbom gyedɛ hom nu homho, ɔno hom nyina bɔkɔ ɔsɛɛ mu dɛmara.
6. Na obuu bɛ yi so:  Obi wɔ adɔmbadua a wɔtsɛɛw no wɔ no wenyin ture mu, na ɔbae bɔhwehwɛɛ aba wɔ do, naaso oennya bi.
7. Na ɔsee turehwɛfo no dɛ, Hwɛ, mfe ebiasa nye yi a maba mabɔhwehwɛ adɔmbadua yi do aba, na mennya bi: twa no kyen; ɔyɛ dɛn na ɔkantan asaase no do so?
8. Na obuae see no dɛ, Mo wura, ma onsi hɔ afe yi so nkodu dɛ mubofuntum ho, na medze sumina egu ase:
9. na sɛ a ɔsow aba a, oye; na sɛ ɔannsow so a, ɔno eetwa no akyen.
10. Nna ɔrekyerɛkyerɛ wɔ nhyiamudan bi mu ahomgyeda.
11. Na hwɛ, ɔbaa bi wɔ hɔ a ɔwɔ ahoɔmberɛw sunsum mfe duawɔtwe, na no mu apon, ma onntum nntsen no mu koraa.
12. Na Jesus hun no no, ɔfrɛɛ no see no dɛ, Ɔbaa, wɔasan wo efi w'ahoɔmberɛw mu.
13. Na ɔdze ne nsa too no do, na ntsɛmara ɔtsenee, na ɔhyɛɛ Nyankopɔn enyimnyam.
14. Na ɔyɛɛ nhyiamudan mu panyin no ebufuw dɛ Jesus asa yarba wɔ ahomgyeda mu no, ɔsee nyimpadodow no dɛ, Nda esia wɔ hɔ a ɔsɛ dɛ wɔdze yɛ edwuma: no mu na hom mbra ma wɔnsa hom yarba, na nnyɛ ahomgyeda no mu a., #Eks 20.9, 10; Deut 5.13
15. Na Ewuradze buae see no dɛ, Ndabrabafo, ana hom mu biara nnsan ne nantwi, anaa n'asoasopɔnkɔ mmfi ban mu mmfa no nnkɔ esunomee ahomgyeda?
16. Na ɔnnsɛ dɛ ɔbaa yi a ɔyɛ Abraham babaa a Satan akyekyer no, mfe araa duawɔtwe yi, wɔsan no fi nkyekyeree yi mu ahomgyeda anaa?
17. Na ɔkaa dɛm no, hɔn a wɔkasaa tsiaa no no nyina enyi toe, na nyimpadodow no nyina dzii dɛw wɔ enyimnyam ndzɛmba a ɔyɛe no nyina ho.
18. Na ɔsee dɛ, Nyankopɔn ahenman no tse dɛ ebɛnadze, na ebɛnadze koraa na medze mobɔto ho?
19. Ɔtse dɛ sinape abafua a nyimpa fae kɔtoo no ture mu; na onyinii yɛɛ dua kɛse, na wimu nnoma bɛgyegyee n'abaw do.
20. Na ɔkaa bio dɛ, Ebɛnadze na medze Nyankopɔn ahenman no mobɔto ho?
21. Ɔtse dɛ mbɔrkaw a ɔbaa fae sumaa mbɔr korbaa ebiasa mu dze kesii dɛ ne nyina kawee.
22. Na okoduaduaa nkurow nye nkuroba mu kyerɛkyerɛe, a ɔnam do rokɔ Jerusalɛm.
23. Na obi see no dɛ, Ewuradze, ana kumaabi na wɔbɛgye hɔn nkwa? Na ɔsee hɔn dɛ,
LUK.13.24, Hom mper nhɛn abow tseabaa no mu; na mese hom dɛ, Dodowara bɔhwehwɛ mu ahɛn na wonnkotum.
25. Prɛko ara ofiwura no bɔsoɛr, na ɔatow abow no mu no, na hom bɛhyɛ ase egyina ekyir, na hom abɔ abow no mu ase dɛ, Ewuradze, Ewuradze, bue hɛn ae, na obobua ase hom dɛ, Minnyim mbrɛ hom fi;
26. ɔno na hom bɛhyɛ ase aka dɛ, Yeedzidzi, yɛanom wɔ w'enyim, na akyerɛkyerɛ wɔ hɛn abrɔn mu pɛn;
27. na ɔbɛka dɛ, Mese hom dɛ, minnyim mbrɛ hom fir: hom mfi mo do, hom emumuyɛfo nyina.
28. Hɔ na osu nye asetwɛr bɛba, dɛ hom bohu Abraham nye Isaak nye Jakob, nye nkɔnhyɛfo no nyinara wɔ Nyankopɔn ahenman mu, na homankasa dze, wɔatam hom efi mu., #Mat 22.13; 25.30 #Mat 8.11
29. Na wofi boka nye anee nye pomu nye habanmu bɛba abɛtsena ase wɔ Nyankopɔn ahenman mu.
30. Na hwɛ, ekyidzifo bi wɔ hɔ a wobedzi kan, na edzikamfo bi wɔ hɔ a wobedzi ekyir.
31. Na dɔn kor no ara Farisiifo bi bae bɛsee no dɛ, Fi ha kɔ, na Herod repɛ wo eku wo.
32. Na ɔsee hɔn dɛ, Hom nkɔ nkɛse ɔsɔ no dɛ, Hwɛ murutu mbɔnsam na masa yarba ndɛ nye ɔkyena, na da otsia ebiasa no mewie
33. Naaso ɔsɛ me dɛ mutu kwan ndɛ nye ɔkyena, nye da ɔtoa do no: osiandɛ ɔnnkɛyɛ dɛ nkɔnhyɛnyi bɔtɔr beebiara gyedɛ Jerusalɛm.
34. Ao! Jerusalɛm, Jerusalɛm, ɔwo a iku nkɔnhyɛfo no, na isiw hɔn a wɔasoma hɔn wo nkyɛn abo, mpɛn ahen na mepɛɛ dɛ moboaboa wo mba ano, dɛ mbrɛ akokɔ baatan boaboa ne mba ano wɔ ne ntsaban ase, na hom ammpɛ!
35. Hwɛ, woegyaa wo fie ofi pan ama hom. Na mese hom dɛ, Hom runnhu me gyedɛ da a ɔbɛba dɛ hom bɛse dɛ, Nhyira nye nyia ɔnam Ewuradze ne dzin mu reba no.

## Tsir 14

1. Ahomgyeda bi, Jesus kɔr Farisiifo panyin bi ne fie kedzidzii, na nkorɔfo tsetsɛɛw no.
2. Na hwɛ, nyimpa bi wɔ n'enyim hɔ a ɔyar ahohon.
3. Na Jesus bisaa mbrakyerɛfo nye Farisiifo no dɛ, Ana ɔfa mbra mu dɛ wɔsa yarba ahomgyeda anaadɛ wɔnnsa?
4. Na wɔyɛɛ komm. Na ɔfaa no saa no yarba, na ɔmaa ɔkɔree.
5. Na obisaa hɔn dɛ, Hom mu woana, na n'asoasopɔnkɔ anaa ne nantwi kɔtɔ bura mu ahomgyeda a, ɔnnkɔtwe no ntsɛmara?
6. Na woenntum emmbua no yinom ho bi bio.
7. Na ohun dɛ hɔn a wɔfrɛɛ hɔn edzidzi no hwehwɛ mpanyin tsenabea no, obuu bɛ kaa kyerɛɛ hɔn dɛ,
LUK.14.8, Sɛ obi to nsa frɛ wo ayefor ase a, mma nnkɛtsena mpanyin tsenabea; bi a ɔafrɛ obi a ɔyɛ onyimnyamfo sen wo, , #Mbɛ 25.6
9. na nyia ɔfrɛɛ hom no ba a, ɔbɛse wo dɛ, Ma oyi kwan, na edze enyito bɛhyɛ ase akɛfa tsenabea a ɔnnkrɔn.
10. Ntsi sɛ wɔfrɛ wo a, kɔ kɛtsena bea a ɔnnkrɔn, ama nyia ɔtoo nsa ɔfrɛɛ wo no ba a, ɔaase wo dɛ, Me gyafo, bra kan, bɛtsena ha; nna ibenya enyidzi wɔ hɔn a wɔnye wo tse edzidzii no enyim.
11. Osiandɛ obiara a ɔbɛma noho do no, wɔbɛbrɛ no adze; na obiara a ɔbɛbrɛ noho adze no, wɔbɛma no do.
12. Nna ɔsee nyia ɔfrɛɛ hɔn no so dɛ, Sɛ eto pon ewia anaa anadwe a, mma mmfrɛ w'anyɛnkofo, anaa wo nuanom, anaa w'ebusuafo, anaadɛ wo sɔnmufo ahonyafo: bɛyɛ na hɔn so ɔaafrɛ wo bi, ma enya akatua.
13. Na sɛ eto pon a, frɛ ehiafo, nye epirafo, nye mpakye, nye enyifurafo:
14. na ibenya nhyira, osiandɛ wonnyi dza wɔdze botua wo kaw; na atseneneefo wunyan no mu nna wobotua wo kaw.
15. Na hɔn a wɔnye no tse edzidzii no mu baako tsee dɛm no, ɔsee no dɛ, Nhyira aka nyia obedzidzi wɔ Nyankopɔn ahenman no mu.
16. Na Jesus see no dɛ, Nyimpa bi too pon kɛse, na ɔfrɛɛ nyimpa pii;
17. na edzidziber durii no, ɔsomaa n'akowaa dɛ ɔnkɛse hɔn a wɔfrɛɛ hɔn no dɛ, Hom mbra, na ndzɛmba nyina ayɛ krado.
18. Na hɔn nyina nam adwen kor do hyɛɛ ase yiyii ano. Nyia odzi kan no see dɛ, Matɔ asaase bi, na ohia dɛ mokɔhwɛ: meserɛ wo, ma me kwan.
19. Na ɔbaako so see dɛ, Matɔ anantwi mpamho enum, na morokɔsɔ hɔn ahwɛ: meserɛ wo ma me kwan.
20. Na ɔbaako so see dɛ, Mawar yer na dɛm ntsi murunntum mmba.
21. Na akowaa no bae bɛkaa yinom kyerɛɛ no wura. Nna ofiwura no no bo fuwii na ɔsee n'akowaa no dɛ, Yɛ ntsɛm si kurow mu abɔntsen nye nsaaba mu, na kɛfa ehiafo nye epirafo nye enyifurafo nye mpakye bra ha.
22. Na akowaa no see dɛ, Mo wura, mayɛ dɛ mbrɛ ehyɛe no, naaso ɔkwan da ho wɔ hɔ.
23. Na owura no kaa kyerɛɛ n'akowaa no dɛ, Pue kɔ akwantsen nye ban mu, na kɛhyɛ hɔn ma wɔmbra, ma me dan nyɛ ma.
24. Na mese hom dɛ, nkorɔfo no a wɔfrɛɛ hɔn no mu biara ronnsɔ m'edziban nnhwɛ.
25. Na nyimpadodow pii nye no kɔree: na ɔdaan noho kaa kyerɛɛ hɔn dɛ,
LUK.14.26, Sɛ obiara ba mo hɔ, na oennkyir n'egya, nye ne na, nye ne yer, nye ne mba, nye no nuanom, nye ne nkyerɛbaa, nye nankasa no ho so a, orunntum nnyɛ mo suanyi.
27. Na obiara a ɔnnsoa ne mbeamudua na onndzi m'ekyir no, onnkotum ayɛ mo suanyi.
28. Na hom mu woana, na ɔpɛ dɛ ɔtow abantsentsen, na onndzi kan nntsena ase, na ommbu ho nkontaa, dɛ ɔwɔ dza ɔdze botum ewie anaa?
29. Bɛyɛ na oenya ato fapem no, sɛ oenntum ennwie a, hɔn a wohu nyina bɛhyɛ ase esi no atwetwe dɛ,
LUK.14.30, Nyimpa yi hyɛɛ ase dɛ orisi, naaso oenntum ennwie.
31. Anaaso ɔhen bɛn na ɔrokɔ dɛ ɔnye ɔhen obi rokɔko a, onndzi kan nntsena ase na ɔmmfa apam dɛ obotum dze ɔpedu ekehyia nyia ɔdze ɔpeduonu reba no do no anaa?
32. Annyɛ dɛm a, ɔbaako no da ho wɔ ekyirekyir no, otu abɔfo ma wɔkɛserɛ nsiesie.
33. Dɛmara so na hom mu biara a ɔnnkɔpow dza ɔwɔ nyina no, runntum nnyɛ mo suanyi.
34. Nkyen dze, oye; naaso sɛ nkyen no ayew ne dɛw a, wɔdze ebɛnadze bɛma ayɛ nkyen bio?
35. Ɔmmfata asaase anaa suminado, na wɔtow gu. Nyia ɔwɔ aso a ɔdze tsie no, ma ontsie.

## Tsir 15

1. Na atowgyefo nye ndzebɔnyɛfo nyina twee piinii dɛ woribetsie no., #Luk 5.29
2. Na Farisiifo nye mbrakyerɛfo no so hwinhwiin dɛ, Dɛm nyimpa yi gye ndzebɔnyɛfo, na ɔnye hɔn dzidzi.
3. Dɛm ntsi Jesus buu hɔn bɛ yi dɛ,
LUK.15.4, Hom mu nyimpa bɛn na sɛ ɔwɔ nguantsen ɔha, na hɔn mu kor kɛyew a, onnkegyaa eduokron akron no wɔ sar do, na ɔnnka dza ayew no do nnkodu dɛ obohu no?
5. Na sɛ ohu no a, ɔdze no to ne batsir do, na odzi dɛw.
6. Na sɛ ɔba fie a, ɔfrɛfrɛ n'anyɛnkofo nye no sɔnmufo boa ano, na ɔse hɔn dɛ, Hom nye me ndzi dɛw, na mehu mo guan a ɔyewee no.
7. Mese hom dɛ, Dɛmara na dɛw bɛba ɔsor wɔ ɔdzebɔnyɛnyi baako a onu noho, sen atseneneefo eduokron akron a wonnhia nnuho no.
8. Anaaso ɔbaa bɛn na ɔwɔ sika ndwetɛbona du na sɛ no mu kor yew a, ɔronnsɔ kandzea, na ɔmmpra dan mu, na ɔnnhwehwɛ no yie ara nnkodu dɛ obohu?
9. Na sɛ ohu a, ɔfrɛfrɛ n'anyɛnkofo nye no sɔnmufo boa ano se dɛ, Hom nye me ndzi dɛw, na mehu dwetɛbona a ɔyewee no.
10. Mese hom dɛ, Dɛmara na dɛw ba Nyankopɔn abɔfoe enyim wɔ ɔdzebɔnyɛnyi baako a onu noho no ho.
11. Na ɔsee dɛ, Nyimpa bi wɔ mbabanyin beenu:
12. na hɔn mu kakraba no see n'egya dɛ, Egya, fa w'ahodze mu kyɛpɛn a ɔbɛyɛ medze no ma me. Na ɔkyɛɛ n'egyapadze mu maa hɔn.
13. Na enndzi da biara na ɔba kakraba no boaboaa ne nyina ano, na ɔdɔɔ mu kɔr asaase bi do ekyirekyir; hɔ na ɔkɔbɔɔ asakasakabra sɛɛ n'ahodze nyina.
14. Na ɔhweer ne nyina wiei no, ɔkɔm kɛse bi baa asaase no do, na ɔhyɛɛ ase dzii hia.
15. Na ɔkɔree dze noho kɔbɔɔ asaase no do nkorɔfo no mu bi ho; na ɔsomaa no ma ɔkɔr ne hamu kɛnyɛɛn mpreko.
16. Na no kɔn dɔɔ dɛ ɔdze eduwahon a mpreko dzi no bi hyɛ ne yafun ma; naaso obiara amma no.
17. Na n'enyi baa noho do no, ɔkaa dɛ, Apaafo ahen na m'egya wɔ a wɔwɔ edziban dzi ma ɔbor do, na emi ɔkɔm ruku me yi?
18. Mobɔsoɛr, na makɔ m'egya nkyɛn, na mase no dɛ, Egya, mayɛ bɔn etsia ɔsor nye w'enyim,
LUK.15.19, na memmfata dɛ wɔfrɛ me wo ba bio: na yɛ me dɛ w'apaafo no mu baako.
20. Na ɔsoɛree baa n'egya nkyɛn. Na ɔda ho wɔ ekyirekyir no, n'egya hun no, na ne yamu hyehyee no, na otuu mbirika kɛbaar no kɔn, na ɔfeew n'ano.
21. Na ɔba no see no dɛ, Egya, mayɛ bɔn etsia ɔsor nye w'enyim, na memmfata dɛ wɔfrɛ me wo ba bio.
22. Na n'egya no see no nkowaa dɛ, Hom nyɛ ntsɛm mfa atar pa mbra mbɛhyɛ no, na hom mfa mpɛtsea nhyɛ ne nsa, nye mpaboa nhyɛ ne nan;
23. na hom mfa nantwiba a ɔadɔ seradze no mbra mboku no, na yendzi, na hɛn ho ntɔ hɛn,
LUK.15.24, osiandɛ me babanyin yi owui, na oenyan bio; ɔyewee, na woehu no. Na wɔhyɛɛ ase maa hɔn enyi gyee.
25. Nna ne ba panyin no wɔ hamu: na ɔreba na ɔbɛɛn fie no, ɔtsee asanku nye asaw.
26. Na ɔfrɛɛ nkowaa no baako bisaa no dza ɔrokɔ do.
27. Na ɔsee no dɛ, Wo nua aba, na w'egya eku nantwiba a ɔadɔ seradze no, osiandɛ ne nsa aka no nkwahosan mu.
28. Na no bo fuwii, na ɔammpɛ dɛ ɔkɔ fie; na n'egya puei bɔtotɔe serɛɛ no.
29. Na ɔno dze, obuaa n'egya dɛ, Hwɛ, mfe pii yi na masom wo, eso mommfoom wo mbra do da; naaso emi dze, emmaa me apɔnkyeba mpo dɛ menye m'anyɛnkofo mfa nngye hɛn enyiwa da;
30. na wo ba yi a ɔnye ndwaman edzi w'ahodze yi bae no dze, eku nantwiba a ɔadɔ seradze no ama no.
31. Na n'egya see no dɛ, Ɔba, ɔwo wɔ me nkyɛn daa, na dza mowɔ nyina yɛ wodze.
32. Na ɔsɛ dɛ hɛn ho tɔ hɛn, na yedzi dɛw: osiandɛ wo nua yi, owui, na ɔtse ase bio: ɔyewee, na woehu no.

## Tsir 16

1. Na ɔkaa kyerɛɛ esuafo no so dɛ, Ɔhonyanyi bi wɔ hɔ a ɔwɔ ofihwɛfo bi, na wɔkɔtoaa no maa no dɛ ɔresɛɛ n'adze.
2. Na ɔfrɛɛ no see no dɛ, Ebɛnadze nye yi a metse no wɔ wo ho yi? Bobu wo fihwɛ adwuma ho akontaa, na innyi ho kwan dɛ idzi fihwɛfo bio.
3. Na ofihwɛfo no kae wɔ no mu dɛ, Mebɛyɛ dɛn? Mo wura rebɛgye edwuma no wɔ me nsamu. Minnyi ahoɔdzen dɛ mubotutu; na ehua so yɛ me fɛr.
4. Ɛhɛɛ, mehu dza mebɛyɛ, ama woyi me ofihwɛ edwuma do a, wɔaagye me akɔ hɔn efiefi mu.
5. Nna ɔfrɛɛ no wura n'akafo nyina baa ne nkyɛn, na obisaa nyia odzi kan no dɛ, Edze mo wura kaw ahen?
6. Na ɔsee dɛ, Ngo etwadze ɔha. Na ɔsee no dɛ, Fa wo nwoma na tsena ase ntsɛm kyerɛw eduonum.
7. Nna obisaa baako so dɛ, Wo so edze ahen? Na ɔsee dɛ, Ewifua etwadze ɔha. Ɔsee no dɛ, Fa wo nwoma na kyerɛw eduowɔtwe.
8. Na owura no kamfoo ofihwɛfo onyitseweefo no dɛ ɔayɛ no nyansa mu: iyi mpo kyerɛ dɛ wiadze yi mba nye hɔnankasa hɔn santsen dzi no nyansa mu kyɛn kan mba.
9. Na mese hom dɛ, Hom mfa wiadze ahonyadze      a ɔnntsen no bi do nya anyɛnkofo; na sɛ ofi hom nsa a, wɔaagye hom akɔ onnyiewiei ntamadan no mu.
10. Nyia odzi nokwar wɔ adze ketseaba mu no, odzi nokwar wɔ pii mu; na nyia ɔnntsen wɔ adze ketseaba mu no, ɔnntsen wɔ pii so mu.
11. Dɛm ntsi sɛ hom enndzi nokwar wɔ wiadze ahonyadze a ɔnntsen no mu a, woana dze dza ɔyɛ tsenenee no bɛhyɛ hom nsa?
12. Na sɛ hom enndzi nokwar wɔ obi dze mu a, woana dze homankasa homdze bɛma hom?
13. Akowaa biara nntum nnsom wuranom beenu: na obekyir kor no na ɔadɔ kor no, anaadɛ obosuo kor no mu na oebu kor no enyimtsia. Hom runntum nnsom Nyankopɔn nye wiadze ahonyadze.
14. Na Farisiifo no a wɔyɛ sikapɛfo tsee yinom nyina no, wosii no atwetwe.
15. Na ɔsee hɔn dɛ, Hom nye hɔn a wobu hɔnho bem wɔ nyimpa enyim, na Nyankopɔn dze onyim hom akoma mu, na dza wohuhor no wɔ nyimpa mu no yɛ ekyiwadze wɔ Nyankopɔn enyim.
16. Mbra no nye nkɔnhyɛfo no bɛpeem John do; na ofitsi ɔno do no, wɔka Nyankopɔn ahenman ho no asɛmpa, na obiara dze enyiber kɔ mu., #Mat 11.12
17. Na ɔyɛ mberɛw dɛ sor nye asaase botwa mu sen dɛ mbra no ne nsensanee kor mpo befi mu.
18. Obiara a obegyaa ne yer na ɔawar fofor no, ɔto awar; na obiara a ɔbɔwar nyia no kun egyaa no no, ɔto awar., #Mat 5.32; 1 Kor 7.10
19. Nna osikanyi bi wɔ hɔ a ɔhyɛ aboɔdzen ntar a ɔyɛ fɛw, na ɔtsenaa enyigye nye afɛɛfɛdze mu daa.
20. Na ohianyi bi so wɔ hɔ a ne dzin dze Lazarus a wɔdze no bɔtoo n'abowano a oetutu ekur,
LUK.16.21, na no kɔn dɔɔ dɛ odzi dza ofi osikanyi no no pon do gu famu mee; naaso mbɔdɔm bae bɛtafeer n'ekur mu mpo.
22. Na ɔbaa dɛ ohianyi no wui, na abɔfo bɔsoaa no kɔr Abraham no bo mu; na osikanyi no so wui na wosiee no.
23. Na samanadze na osikanyi no maa n'enyi do, nna ɔwɔ ahoguan kɛse mu, na ohun Abraham wɔ ekyirekyir, na Lazarus twer no bo mu.
24. Na ɔtseaa mu see dɛ, Egya Abraham, hu me mbɔbɔr, na soma Lazarus ma ɔmfa ne nsatseaba ano mbɔ nsu mu, na ɔmfa mbɔdwedwe me tɛkyerɛma: na mo ho ruguan me wɔ gyaframee yi mu.
25. Na Abraham see dɛ, Ɔba, kaa dɛ wo nkwaber mu inyaa wo ndzepa, dɛmara na Lazarus so nyaa ne ndzebɔn; na afei no werɛ akyekyer, na wo so ruhu amandze.
26. Na yinom nyina ekyir no, ɔka kɛse da yɛnye hom ntamu, ma hɔn a wɔpɛ dɛ wofi ha tra ba hom nkyɛn nntum, na eso wonntum mmfi noho nntra mmba hɛn nkyɛn.
27. Na ɔsee dɛ, Dɛm dze a, egya, meserɛ wo, soma no wɔ m'egya fie,
LUK.16.28, na mowɔ enuanom beenum, ma ɔnkɛkyerɛ hɔn mbrɛ ndzɛmba tse amma hɔn so wɔaammba amandzehubea yi mu bi.
29. Na Abraham see dɛ, Wɔwɔ Moses nye nkɔnhyɛfo no wɔ hɔ: ma wontsie hɔn.
30. Na ɔsee dɛ, Oho, egya Abraham, na sɛ obi fi ewufo mu kɔ hɔn nkyɛn a, nna wobonu hɔnho.
31. Na ɔsee no dɛ, Sɛ woenntsie Moses nye nkɔnhyɛfo no a, obi fi ewufo mu soɛr mpo a, wɔrenngye no nndzi.

## Tsir 17

1. Na ɔkaa kyerɛɛ n'esuafo no dɛ, Ɔyɛ dɛn ara a fintsidua bɛba: na nyia ɔnam no do bɛba no ndue!
2. Oye ma no dɛ wɔdze ewuyambo sɛn no kɔn mu, na wɔdze no kɔto po mu, kyɛn dɛ ɔbɔto nkakraba yi mu baako fintsidua.
3. Hom nhwɛ homho yie: sɛ wo nua fom wo a, ka n'enyim; na sɛ onu noho a, fa kyɛ no.
4. Na sɛ ɔfom wo mpɛn esuon da kor, na sɛ ɔsan ba wo hɔ mpɛn esuon da kor se dɛ, Menu moho a, fa kyɛ no.
5. Na asomafo no see Ewuradze dɛ, To hɛn gyedzi mu.
6. Na Ewuradze see dɛ, Sɛ hom wɔ gyedzi a ɔtse dɛ sinape abafua a ne kɛse tse dɛ wusa aba a, nkyɛ hom bɛse ankye dua yi dɛ, Wo ndwow ase ntutu, na kɛtsɛw po mu, na nkyɛ obetsie hom.
7. Na hom mu woana na ɔwɔ akowaa a ofuntum daadze, anaa ɔhwɛ nguantsen, na sɛ ofi hamu ba fie a, ɔbɛse no dɛ, Bra ntsɛm bɛtsena edzidzi;
8. na mbom ɔrennse no dɛ, Siesie dza mibedzi na bɔ woho do bɔsom me, na mindzidzi na monnom ana, na ekyirii wo so edzidzi na anom?
9. Ana ɔbɛda akowaa no ase dɛ ɔayɛ dza wɔhyɛɛ no no?
10. Dɛmara na hom so sɛ hom wie dza wɔahyɛ hom nyina yɛ a, hom nse dɛ, Yɛyɛ nkowaa a mfaso nnyi hɛn ho: yɛayɛ dza ɔsɛ dɛ yɛyɛ.
11. Na ɔbaa dɛ ɔrokɔ Jerusalɛm no, okotwaa mu wɔ Samaria nye Galilii ntoaado.
12. Na ɔrekɛhɛn kurow bi mu no, mbarimba du a wɔyɛ akwatafo hyiaa no a wogyinagyinaa ekyir;
13. na wɔmaa hɔn ndze do see dɛ, Yewura Jesus, hu hɛn mbɔbɔr.
14. Na ohun hɔn no, ɔsee hɔn dɛ, Hom nkɔ mfa hom ho nkɛkyerɛ asɔfo no. Na ɔbaa dɛ wɔrokɔ no, hɔn ho sanee.
15. Na hɔn mu baako hun dɛ no ho asan no, ɔsaan n'ekyir dze ndze kɛse hyɛɛ Nyankopɔn enyimnyam,
LUK.17.16, na ɔdze n'enyim butuuw famu wɔ n'ananadze daa no ase: nna ɔno yɛ Samarianyi.
17. Na Jesus bisaa dɛ, Ana nnyɛ du na hɔn ho sanee? Na baakron no dze wɔwɔ hen?
18. Woennhu obiara a ɔsanee dze enyimnyam brɛɛ Nyankopɔn, dɛ ɔhɔho yi nko?
19. Na ɔsee no dɛ, Soɛr kɔ: wo gyedzi agye wo.
20. Na Farisiifo no bisaa no dɛ aber bɛn na Nyankopɔn ahenman no bɛba no, obuaa hɔn dɛ, Nyankopɔn ahenman no mmba dɛ enyi tuae,
LUK.17.21, na eso wɔrennse dɛ, Hwɛ ha, anaa, Hwɛ hɔ: na hwɛ, Nyankopɔn ahenman no wɔ hom mu.
22. Na ɔsee n'esuafo no dɛ, Nda bi bɛba a hom bɛpɛ nyimpa Ba ne nda no mu kor ahwɛ, na hom nnkohu.
23. Na wɔbɛka kyerɛ hom dɛ, Hwɛ ha, anaa, Hwɛ hɔ no a, mma hom nnkɔ, eso mma hom nndzi hɔn ekyir.
24. Na dɛ mbrɛ enyinam tsew nyinam fi sor hyerɛn kɔ ase beebi no, dɛmara na nyimpa Ba no bɛyɛ wɔ ne da no mu.
25. Na otwar dɛ obohu amandze pii, na ɔsantsen yi apow no ana.
26. Na dɛ mbrɛ ɔyɛe wɔ Noa nda no mu no, mbrɛ ɔbɛyɛ wɔ nyimpa Ba no ne nda mu ara nye no.
27. Na wodzidzii, wɔnomee, wɔwaree, wɔmaa awar dze kodur da a Noa kɔr hɛn adaka no mu, na nsuyirii no bae bɛsɛɛ hɔn nyina.
28. Dɛmara na ɔyɛe wɔ Lot nda no mu: wodzidzii, wɔnomee, wɔtɔe, wɔtɔnee, woduae, wɔtowee;
29. na da ara a Lot fiir Sodom firii no, nna ogya nye sɔɔfee fi sor tɔree bɛsɛɛ hɔn nyina;
30. dɛmara so na ɔbɛyɛ wɔ da a wobeyi nyimpa Ba no edzi no.
31. Da no, nyia ɔwɔ dan etsifi na n'adze wɔ dan mu no, mma onnsian mmbɛfa; na nyia ɔwɔ haban mu no so, mma ɔnnsan n'ekyir., #Mat 24.17, 18; Mar 13.15
32. Hom nkaa Lot ne yer no.
33. Obiara a ɔbɔhwehwɛ dɛ ɔgye no nkwa ayɛ nedze no, ɔbɛyew no; na obiara a ɔbɛyew no nkwa no, ɔbɛgye no.
34. Mese hom dɛ, Anadwe no mbarimba beenu bɛda mpa kor do, na wɔbɛfa baako na woegya baako.
35. Mbaa beenu bɔbɔ mu ayam ewu, na wɔbɛfa baako na woegya baako.
36. [ Mbarimba beenu bɔwɔ haban mu, wɔbɛfa baako na woegya baako. ]
37. Na wobuaa no dɛ, Hen a, Ewuradze? Na ɔsee hɔn dɛ, Mbrɛ fun wɔ no, hɔ na mpɛtɛ bɔboaboa hɔn ano.

## Tsir 18

1. Na obuu hɔn bɛ bi dze kyerɛɛ dɛ otwar dɛ nyimpa bɔ mpaa daa, na ɔnntɔ bahaw:
2. Ɔtsɛmbuafo bi wɔ kurow bi mu a onnsuro Nyankopɔn, eso ɔmmfɛr nyimpa.
3. Nna okunafo bi wɔ kurow no mu; na ɔdze ne nkyɛn mbae ara bɛsee dɛ, Dzi m'asɛm na gye me wɔ me tamfo nsamu.
4. Na ɔammpen ma ɔkyɛr kakra; na n'ekyir no ɔkae wɔ no mu dɛ, Munnsuro Nyankopɔn eso memmfɛr nyimpa,
LUK.18.5, naaso osiandɛ okunafo yi rehaw me ntsi, mibedzi n'asɛm ama no, amma ɔaammfa ne ba a ɔba daa no ammbɛtseetsee me.
6. Na Ewuradze see dɛ, Hom ntsie dza ɔtsɛmbuafo a ɔnntsen yi mpo reka.
7. Ana Nyankopɔn nnkedzi ama ne mpamufo a wosu frɛ no adzekyee nye adzesaa? Aso ɔbɛkyɛr hɔn asɛm ho pii ana ɔaboa hɔn?
8. Mese hom dɛ, obedzi asɛm agye hɔn ntsɛm. Naaso sɛ nyimpa Ba no ba a, ana obohu gyedzi wɔ asaase do anaa?
9. Na obuu binom a wɔdze hɔnho twer hɔnho dɛ wɔtsen na wommbu nkaa no bi bɛ yi dɛ,
LUK.18.10, Nyimpa beenu kɔr asɔrfi mu dɛ wɔrokɔsɔr; ɔbaako yɛ Farisiinyi, na ɔbaako so yɛ towgyenyi.
11. Farisiinyi no gyinae sɔree wɔ no mu dɛ, Nyankopɔn, meda wo ase dɛ menntse dɛ mbrɛ nyimpa nkaa no tse, apempensifo, nkontompɔfo, nyefafo, anaa dɛ towgyenyi yi mpo.
12. Midzi mbuada mpɛn ebien wɔ dapɛn mu; miyi dza mowɔ nyina do ebupɛndu du mema.
13. Na towgyenyi no gyinaa ekyirekyir, ɔammpɛ dɛ ɔma n'enyiwa do kyerɛ sor mpo, na ɔdze ne nsa hwee koko do see dɛ, Nyankopɔn, hu emi dzebɔnyɛnyi mbɔbɔr.
14. Mese hom dɛ, Oyi dze bem saan ne fie mbom, kyɛɛn ɔbaako no: na obiara a ɔbɛma noho do no, wɔbɛbrɛ no adze; na obiara a ɔbɛbrɛ noho adze no, wɔbɛma no do.
15. Na wɔdze hɔn mbɔdomaba so brɛɛ no dɛ ɔmfa ne nsa nka hɔn; na esuafo no hunii no, wotwuuw hɔn enyim.
16. Na Jesus frɛɛ hɔn baa ne nkyɛn, na ɔsee dɛ, Hom mma mbofraba no kwan ma wɔmbra me nkyɛn, na mma hom nnsiw hɔn kwan, na woyi dɛm na Nyankopɔn ahenman no yɛ hɔndze.
17. Meka no nokwar mu kyerɛ hom dɛ, Obiara a ɔnnkɛgye Nyankopɔn ahenman no dɛ abofraba no, ɔnnkɔkɔ mu da.
18. Na ɔpanyin bi bisaa no dɛ, Kyerɛkyerɛfo pa, ebɛnadze na menyɛ ma meenya onnyiewiei nkwa ayɛ medze?
19. Na Jesus see no dɛ, Ɔyɛ dɛn na efrɛ me papa? Obiara nnyɛ papa gyedɛ ɔbaako: ɔno nye Nyankopɔn.
20. Inyim mbransɛm no, Mma nndzi ewu, Mma nnto awar, Mma nnwia adze, Mma nngye dasewia, Dzi w'egya nye wo na nyi.
21. Na ɔsee dɛ, Yinom nyinara mifitsi me mbofraber mu na medzi do.
22. Na Jesus tsee dɛm no, ɔsee no dɛ, Ɔda ho ka wo adze kor: kɔtɔn dza ewɔ nyinara, na kyɛ ma ehiafo, na ibenya akoradze wɔ sor, na bra bɛka mo do.
23. Na ɔtsee yi no ɔyɛɛ no awerɛhow dɛ, osiandɛ ɔyɛ ɔhonyanyi mapa.
24. Na Jesus hun no no, ɔsee dɛ, Ebɛn dzen na ɔyɛ ma hɔn a wɔwɔ ahonya dɛ wɔbɔkɔ Nyankopɔn n'ahenman mu!
25. Na ɔyɛ mberɛw ma efupɔnkɔ dɛ obodua doroba enyiwa mu kyɛn dɛ ɔhonyanyi bɔkɔ Nyankopɔn n'ahenman mu.
26. Na hɔn a wɔtsee no kaa dɛ, Dɛm a nna woana na wobotum agye no nkwa?
27. Na ɔsee dɛ, Dza nyimpa nntum nnyɛ no, ɔnnso Nyankopɔn yɛ.
28. Na Peter see dɛ, Hwɛ, yeegyaa hɛn ndzɛmba nyina na yɛabɛka wo do.
29. Na ɔsee hɔn dɛ, Nokwar mese hom dɛ, Obi nnyi hɔ a oegyaa fie anaa yer anaa enuanom anaa awofo anaa mba wɔ Nyankopɔn n'ahenman ntsi,
LUK.18.30, na onnkenya ho mbɔho pii wɔ ber yi mu, na wiadze a ɔreba no mu onnyiewiei nkwa.
31. Na ɔfaa duebien no na ɔsee hɔn dɛ, Hwɛ, yɛrokɔ Jerusalɛm, na ndzɛmba a nkɔnhyɛfo no akyerɛw no nyimpa Ba no ho nyina bɛba mu.
32. Na wobeyi no ama amanamamfo, na wobesi no atwetwe, na wɔabɔ no adapaa, na wɔatoto ntafi egu no do;
33. na wɔaka no mpire, na woeku no; na da a otsia ebiasa no ɔbɔsoɛr bio.
34. Na hɔn dze wɔanntse iyinom mu biara ase, na asɛm yi sumaa hɔn, na woennhu dza ɔreka no.
35. Na ɔbaa dɛ ɔbɛɛn Jeriko no, onyifurafo bi tse kwan nkyɛn reserɛserɛ adze;
36. na ɔtsee dɛ nyimpadodow rutwa mu no, obisaa dɛ ebɛn asɛm rokɔ do?
37. Na wɔkaa kyerɛɛ no dɛ Jesus Nazarɛtnyi no na ɔresen.
38. Na ɔkaa mu see dɛ, Jesus, David ba, hu me mbɔbɔr!
39. Na hɔn a wodzi kan no braa no dɛ ɔnka n'ano nto mu; na ɔnodze, mbom ɔtseaa mu dzendzen dɛ, David ba, hu me mbɔbɔr.
40. Na Jesus gyinae, na ɔkaa dɛ wɔmfa no mbra ne nkyɛn; na ɔbɛnee no, obisaa no dɛ,
LUK.18.41, Ebɛnadze na epɛ dɛ meyɛ mema wo?  Na ɔsee dɛ, Ewuradze, nkyɛ meehu adze.
42. Na Jesus see no dɛ, Hu adze: wo gyedzi agye wo.
43. Na amonmu hɔ ara ohun adze, na ɔkaa no do, dze enyimnyam maa Nyankopɔn; na nkorɔfo no nyina hunii no, wɔdze ayɛyi maa Nyankopɔn.

## Tsir 19

1. Na ɔkɛhɛɛn Jeriko dɛ orutwa mu wɔ hɔ.
2. Na hwɛ, ɔbarimba bi wɔ hɔ a wɔfrɛ no Zakeɔs a ɔyɛ towgyenyi panyin, na ɔyɛ ɔhonyanyi.
3. Na ɔpɛɛ dɛ ohu Jesus ne nyimpa ban; naaso nyimpadodow no ntsi nna onntum, osiandɛ ɔyɛ akɔtsia.
4. Na otutuu mbirika dzii kan kɔfoow ankye dua dɛ ɔrokɔhwɛ no, osiandɛ hɔ na ɔrebɛfa.
5. Na Jesus dur hɔ no, ɔhwɛɛ sor, na ɔsee no dɛ, Zakeɔs, yɛ ntsɛm si famu, na ndɛ ɔsɛ dɛ metsena wo fie.
6. Na ɔyɛɛ ntsɛm sii famu, na ɔdze dɛw bɛgyee no.
7. Na dɔm no hunii no, hɔn nyina hwinhwiin dɛ, Ɔakɔ akɔsoɛ nyimpa a ɔyɛ dzebɔnyɛnyi.
8. Na Zakeɔs gyinae, na ɔkaa kyerɛɛ Ewuradze dɛ, Ao Ewuradze, medze m'ahodze fa mekyɛ ehiafo; na sɛ menam ndabraba do magye obi ne biribi a, mobɔ ho mpɛn anan mutua kaw.
9. Na Jesus see no dɛ, Nokwasɛm nye yi, ndɛ na nkwagye aba fie yi mu, osiandɛ no so yɛ Abraham ba bi no.
10. Na nyimpa Ba no baa dɛ ɔrobɔhwehwɛ na ɔabɛgye dza ɔayew no.
11. Na woritsie no no, ɔtoaa do buu bɛ yi, osiandɛ nna ɔabɛn Jerusalɛm na dɔm no susuu dɛ amonmu hɔ ara na Nyankopɔn n'ahenman no ribeyi noho edzi.
12. Dɛm ntsi ɔsee dɛ, Ɔdehye bi kɔr asaase bi do ekyirekyir dɛ ɔrekɛgye ahendzi, na ɔasan aba.
13. Na ɔfrɛɛ no nkowaa du, na ɔdze mpireguan     du maa hɔn, na ɔsee hɔn dɛ, Hom mfa ndzi gua nkodu dɛ mebɛba.
14. Na ne mamfoo no kyiir no, na wotuu abɔfo kaa no do kɛsee dɛ, Yɛmmpɛ dɛ oyi dzi hɛn do hen.
15. Na ɔbaa dɛ ne nsa kaa ahendzi no na ɔsanee bae no, ɔhyɛɛ dɛ wɔmfrɛ nkowaa a ɔdze sika no maa hɔn no mbrɛ no, na onhu dza woedzi gua enyinya.
16. Na dza odzi kan no bae bɛsee dɛ, Mo wura, wo pireguan no enya mpireguan du aka ho.
17. Na ɔsee no dɛ, Mbo, akowaa pa: osiandɛ edzi ketseaba yi mu nokwar ntsi, dzi nkurow du do tum.
18. Na dza otsia ebien no bae bɛsee dɛ, Mo wura, wo pireguan no enya mpireguan enum aka ho.
19. Na ɔsee no so dɛ, Wo so dzi nkurow enum do.
20. Na ɔbaako no bae bɛsee dɛ, Mo wura, hwɛ, wo pireguan a medze hyɛɛ duukuu mu siei no nye yi:
21. na musuroo wo, osiandɛ eyɛ nyimpa a eyɛ dzen: efa dza emmfae nntoo hɔ, na itwa dza innduae.
22. Ɔsee no dɛ, Wankasa w'anomu asɛm na menam do bobu wo atsɛn, akowaa bɔn. Inyim dɛ meyɛ nyimpa a meyɛ dzen a mefa dza memmfae nntoo hɔ na mutwa dza munnduae:
23. na ɔyɛ dɛn ntsi na ammfa me sika annkɔto sikasesafo adaka mu, na meba a maabɛgye m'adze nye no ho nsiho?
24. Na ɔsee hɔn a wogyina hɔ no dɛ, Hom ngye ne nsamu pireguan no, na hom mfa mma nyia ɔwɔ du no.
25. (Na wɔsee no dɛ, Owura, ɔwɔ mpireguan du.)
26. Mese hom dɛ, obiara a ɔwɔ no, wɔbɛma no; na nyia onnyi no, dza ɔwɔ no mpo wɔbɛgye ne nsamu.
27. Na m'atamfo a wɔammpɛ dɛ midzi hɔn do hen no, hom mfa hɔn mbra ha, na hom mboku hɔn wɔ m'enyim.
28. Na owiee dɛm ka no, osii mu dzii kan dɛ ɔrokɔ Jerusalɛm.
29. Na ɔbɛɛn Bɛtfage nye Bɛtani wɔ bepɔw a wɔfrɛ no Ngo Bepɔw ho no, ɔsomaa n'esuafo beenu
30. dɛ, Hom nkɔ ekuroba a ɔda hom enyim no mu, na hom du mu a, hom bohu asoasopɔnkɔba a wɔamontan no a nyimpa bi nntsenaa do da: hom nsan no mfa no mbra.
31. Na sɛ obi bisa hom dɛ, Ɔyɛ dɛn na hom resan no a, hom nse no dɛ, Ewuradze wɔ no ho hia.
32. Na hɔn a wɔsomaa hɔn no kɔree kohun dɛ mbrɛ ɔkaa kyerɛɛ hɔn no ara.
33. Na wɔresan asoasopɔnkɔba no, no wuranom see hɔn dɛ, Ɔyɛ dɛn ntsi na hom resan asoasopɔnkɔba no?
34. Na wobuaa dɛ, Ewuradze wɔ no ho hia.
35. Na wɔdze asoasopɔnkɔba no brɛɛ Jesus, na wɔtoow hɔn ntar guu no do, na wɔdze Jesus tsenaa do.
36. Na ɔrokɔ no, wɔdze hɔn ntar sesɛɛw kwan mu.
37. Na ɔrebɛn mbrɛ woribesian Ngo Bepɔw no, n'esuafo kuw no nyina hyɛɛ ase dzii dɛw, na wɔdze ndze kɛse yii Nyankopɔn ayɛw wɔ tum ndwuma a woehu nyina ntsi,
LUK.19.38, dɛ, Nhyira nye Ɔhen a ɔnam Ewuradze dzin mu reba no! Asomdwee wɔ sor, na enyimnyam wɔ sorsor no ho!
39. Na Farisiifo no binom a wɔwɔ nyimpadodow no mu no see no dɛ, Kyerɛkyerɛfo, twuw w'esuafo yi enyim.
40. Na obuae see dɛ, Mese hom dɛ, sɛ woyinom mua hɔn ano mpo a, nkyɛ abo bɛtsea mu.
41. Na ɔbɛnee no, ɔhwɛɛ kurow no sui wɔ do,
LUK.19.42, dɛ, Sɛ ɔwo, ɔwoara so mpo, sɛ ndɛ inyim ndzɛmba a ɔfa asomdwee ho a nkyɛ oye! Naaso afei wɔdze esuma efi w'enyi do.
43. Na nda bi bɛba wo do a w'atamfo bɔto pempe abɔ wo ho aprɔw, na wɔabɔ wo ho kɔntɔnkrɔn, na wɔaka wo ahyɛ mu wɔ mbea nyina,
LUK.19.44, na woedwuruw wo egu famu, ɔnye wo mba a wɔwɔ wo mu, na worinngyaa wo mu ɔbo a ɔda bo do; osiandɛ ennhu wo ber a adom ntsi wɔbɔhwɛɛ wo no.
45. Na Jesus kɔr asɔrfi no mu no, ɔhyɛɛ ase paam hɔn a wɔtɔn,
LUK.19.46, see hɔn dɛ, Wɔakyerɛw dɛ, Me fie bɛyɛ asɔryɛbea, na hom dze, hom ayɛ no edwotwafo tu.
47. Nna ɔrekyerɛkyerɛ daa wɔ asɔrfi no mu. Na asɔfompanyin nye kyerɛwfo nye ɔman mu etsitsir hwehwɛɛ dɛ woboku no
48. naaso woennhu mbrɛ wɔbɛyɛ; osiandɛ ɔman no nyina dze hɔnho takyeer no ho tsiee no.

## Tsir 20

1. Na nda no mu kor a ɔrekyerɛkyerɛ nkorɔfo no wɔ asɔrfi no mu, na ɔreka asɛmpa no, asɔfompanyin nye kyerɛwfo nye mpanyimfo no baa no do,
LUK.20.2, na wɔbɛkaa kyerɛɛ no dɛ, Ka tum kor a edze yɛ ndzɛmba yi, anaadɛ nyia ɔmaa wo tum yi, kyerɛ hɛn.
3. Na obuae see hɔn dɛ, Mo so mibebisa hom asɛm, na hom nka nkyerɛ me;
4. John enuma no, ofir sor anaa ofir nyimpa?
5. Na wosusuu hɔn mu dɛ, Sɛ yɛka dɛ, Ofi sor a, ɔbɛse dɛ, Ɔyɛ dɛn na hom anngye no enndzi?
6. Na sɛ yɛka dɛ, Ofi nyimpa a, nkorɔfo no nyina besiw hɛn abo, osiandɛ wɔgye dzi ampa dɛ John yɛ nkɔnhyɛnyi.
7. Na wobuaa dɛ wonnyim mbrɛ ofi.
8. Na Jesus see hɔn dɛ, Mo so mennkɛkyerɛ hom tum kor a medze yɛ iyinom.
9. Na ɔhyɛɛ ase buu nkorɔfo no bɛ dɛ, Nyimpa bi yɛɛ wenyin ture, na ɔdze fɛɛm ekuafo bi, na ɔdɔɔ mu kɔr beebi kɛkyɛree.
10. Na ber durii no, ɔsomaa akowaa bi wɔ ekuafo no hɔ dɛ wɔmfa wenyin ture eduaba no bi mma no: na ekuafo no hwee no, na wɔmaa ɔdze nsapan kɔree.
11. Na ɔtoaa do somaa akowaa fofor so; ɔno so wɔhwee no, na woguu n'enyim ase, na wɔmaa ɔdze nsapan kɔree.
12. Na ɔtoaa do somaa dza otsia ebiasa; na ɔno so wopiraa no na wɔtoow no fii hɔ kyenee.
13. Na wenyin ture no wura no see dɛ, Mebɛyɛ dɛn? Mobɔsoma mo dɔba: annyɛ a ɔnodze wɔbɛfɛr no.
14. Na ekuafo no hun no no, wosusuu hɔn mu dɛ, Nyia odzi adze no nye yi: hom mma yenku no, ama egyapadze no aayɛ hɛndze.
15. Na wɔtoow no fii wenyin ture no mu kyenee, na wokum no. Dɛm ntsi ebɛnadze na wenyin ture no wura bɛyɛ hɔn?
16. Ɔbɛba abɛsɛɛ ekuafo yi, na ɔdze wenyin ture no ama afofor.  Na wɔtsee no, wɔsee dɛ, Nyame mmpa ngu.
17. Na ɔhwɛɛ hɔn see hɔn dɛ, Ebɛnadze nye yi a wɔakyerɛw dɛ, Ɔbo a adantofo powee no, Ɔnoara na ɔabɛyɛ kutuwdo bo?
18. Obiara a ɔbɔhwe ɔbo yi do no bobubu, na obiara a ɔbo no bɔhwe no do no, ɔbɔdwow no dɛ isiam.
19. Na asɔfompanyin nye kyerɛwfo no hwehwɛɛ dɛ wɔdze nsa suo no mu kyer no dɔn no ara mu, na wosuroo nkorɔfo no; osiandɛ wohun dɛ bɛ yi a obui no tsia hɔn.
20. Na wɔweɔɔn no na wɔsomaa aserafo bi a wopetuuw dɛ wɔyɛ atseneneefo, dɛ wonkosuo no mu wɔ ne kasaa mu, ama woeeyi no ahyɛ ambrado ne mbra nye no tum nsa.
21. Na wobisaa no dɛ, Kyerɛkyerɛfo, yenyim dɛ eka na ekyerɛkyerɛ yie, eso emmfɛr obi enyim, na ekyerɛkyerɛ Nyankopɔn kwan no wɔ nokwar mu:
22. aso ɔfa mbra mu dɛ yɛma Kaesar ntoboa anaa?
23. Na ohun hɔn adwembɔn no, ɔsee hɔn dɛ,
LUK.20.24, Hom mfa sika denare mbɛkyerɛ me. Woana no mfonyi nye nkyerɛwee na ɔwɔ do yi? Na wɔsee dɛ, Kaesar dze a.
25. Na ɔsee hɔn dɛ, Ɔno dze, hom ndan dza ɔyɛ Kaesar dze mma Kaesar, na dza ɔyɛ Nyankopɔn dze mma Nyankopɔn.
26. Na woenntum ennsuo ne nsɛm mu wɔ nkorɔfo no enyim; na no mbuae no yɛɛ hɔn nwanwa na womuaa hɔn ano.
27. Na Sadusiifo no a wɔgye kyim dɛ wunyan nnyi hɔ no mu bi baa ne nkyɛn bebisaa no dɛ
28. Kyerɛkyerɛfo, Moses kyerɛwee maa hɛn dɛ, Sɛ obi no nua wu, na ɔwɔ yer, na ɔannwo mba a, no nua no nwar ne yer no na ɔnwo mba mma no nua owufo no.
29. Nna enuanom beesuon wɔ hɔ; nyia odzi kan no waaree, na oennya ba, na owui;
30. na nyia otsia ebien no,
LUK.20.31, na nyia otsia ebiasa no so waar no, na dɛmara so hɔn beesuon nyina enngyaa mba, na wowuwui.
32. Na ekyir no, ɔbaa no so wui.
33. Dɛm ntsi wunyan no mu no, ɔbaa no bɛyɛ hɔn mu woana ne yer? Osiandɛ beesuon no nyina awar no.
34. Na Jesus see hɔn dɛ, wiadze yi mu mba war, na wɔdze hɔn ma awar:
35. na hɔn a wobobu hɔn dɛ wɔfata dɛ hɔn nsa bɛka wiadze a ɔreba no, nye nyan a wonyan fi ewufo mu no dze, wɔnnwar, eso wɔmma awar;
36. na eso wonntum nnwu bio, na wɔnye abɔfo no sɛ, na wɔyɛ Nyankopɔn mba, dɛ wɔyɛ owunyan mba ntsi.
37. Na dɛ ewufo nyan dze, Moses so kyerɛe wɔ Haban no mu dɛ, ɔfrɛɛ Ewuradze dɛ, Abraham Nyankopɔn, Isaak Nyankopɔn nye Jakob Nyankopɔn.
38. Na ɔnnyɛ ewufo Nyankopɔn, na enyikamfo Nyankopɔn a: osiandɛ hɔn nyina tse ase ma no.
39. Na kyerɛwfo no bi buaa dɛ, Kyerɛkyerɛfo, aka no yie.
40. Na iyi ekyir, woennsi hɔn bo dɛ wobebisa no asɛm bi bio.
41. Na ɔsee hɔn dɛ, Ɔyɛ dɛn na wɔka dɛ Kraest no yɛ David ba?
42. Na David noara ka wɔ Ndwom Nwoma no mu dɛ, Ewuradze see m'Ewuradze dɛ, Tsena m'abanyimfa
43. Kodu dɛ medze w'atamfo mebɛyɛ w'ananadzegua.
44. Na sɛ David frɛ no Ewuradze a, na ɔyɛ dɛn na ɔyɛ ne ba?
45. Na nkorɔfo no nyina tsee no, ɔsee n'esuafo no dɛ,
LUK.20.46, Hom nhwɛ yie wɔ kyerɛwfo a wɔpɛ ntar atsentsen mu nantsew, nye gua do nkyiakyia, ɔnye mpanyin gua wɔ nhyiamudan mu, nye mpanyin tsenabea wɔ edzidzi ase ho:
47. hɔn na wɔbɔ ekunafo epoo, na wopetuw bɔ mpaa atsentsen kyerɛ. Mese, yinom benya afɔbu kɛsenara.

## Tsir 21

1. Na ɔmaa n'enyi do hun ahonyafo a wɔrotow hɔn ayɛyɛdze gu sikakorabea no mu.
2. Na ohun kunafo hianyi bi so a ɔbɔtoow mpɛsewamba ebien guu mu.
3. Na ɔsee dɛ, Nokwar mese hom dɛ okunafo hianyi yi dze pii ebogu mu akyɛn hɔn nyina.
4. Na yinom nyina dza wɔwɔ ma abor hɔn do na wɔdze bi ebogu ayɛyɛdze no mu, na oyi dze, ofi ne hia mu dze n'asetsena a ɔwɔ nyina ebogu mu.
5. Na binom reka asɔrfi no ho asɛm, mbrɛ woesi dze abo fɛɛfɛw nye adzekyɛdze ahyehyɛ mu no, ɔsee dɛ,
LUK.21.6, Ndzɛmba yi a hom hu yi, nda bɛba a wonnkegya ɔbo kor a ɔda kor do wɔ mu a wonnkodwuruw egu famu.
7. Na wobisaa no dɛ, Kyerɛkyerɛnyi, dabɛn na yinom bɛyɛ hɔ, na yinom rebɛba mu a, n'asɛnkyerɛdze nye dɛn?
8. Na ɔsee dɛ, Hom nhwɛ yie amma wɔaanndaadaa hom: na dodowara bɛba wɔ me dzin mu dɛ, Emi nye no, na, Aber no abɛn: mma hom nndzi hɔn ekyir.
9. Na sɛ hom tse ɔko nye basabasayɛ nka a, mma ɔnnyɛ hom hu; na otwar dɛ yinom dzi kan ba, naaso ewiei no dze, nna onndurii.
10. Nna ɔsee hɔn dɛ, Ɔman bɔsoɛr ɔman do, na ahenman asoɛr ahenman do,
LUK.21.11, na asaasewosow kɛse bɛba, na ɔkɔm nye ɔyardɔm bɛba mbeambea, na dza ɔyɛ hu nye nsɛnkyerɛdze akɛse befi sor aba.
12. Na dza odzi yinom nyina kan nye dɛ wɔdze nsa bosuo hom mu, na wɔahaw hom, dze eyi hom akɔ nhyiamudan mu nye efiadze, na wɔdze hom aba ahemfo nye ambradofo enyim wɔ me dzin ntsi.
13. Iyi bɛma hom enya kwan edzi mo ho dase.
14. Dɛm ntsi hom mfa nto hom tsirmu mu dɛ hom nnkedzi kan adwendwen dza hom dze beyi hom ano ho:, #Luk 12.11
15. osiandɛ emi na mebɛma hom ano nye nyansa a hom atamfo nyina runntum nngyina enyim, eso worunntua ano.
16. Na awofo, nye nuanom, nye ebusuafo, nye anyɛnkofo beyi hom ama, na wɔama woeeku hom mu binom,
LUK.21.17, na nyimpa nyina bɛtan hom wɔ me dzin ntsi.
18. Naaso hom tsinhwi kor mpo nnkɛyew.
19. Hom abotar mu na hom bɛgye hom akra.
20. Na sɛ hom hu Jerusalɛm dɛ dɔm etwa ho ehyia a, nna hom nhu dɛ ne nsɛɛe abɛn.
21. Ɔno na hɔn a wɔwɔ Judea nguan nkɔ nkokwaa do, na wɔmma hɔn a wɔwɔ mu no mfi mu nkɔ, na mma hɔn a wɔwɔ haban mu no nnkɔ mu.
22. Na iyi nye awerdzi nda, ma dza wɔakyerɛw nyina aaba mu.
23. Na hɔn a wɔafa yafun, nye hɔn a wɔma enumfo wɔ nda no mu ndue! Osiandɛ atseetsee kɛse bɛba asaase no do, na ebufuw bɛba ɔman no mu.
24. Na wɔbɔtotɔ nkrantsee anomu, na wɔafa hɔn ndɔmmum akɔ aman nyina do, na amanamamfo betsiatsia Jerusalɛm do ekodu dɛ amanaman aber no bɔso.
25. Na nsɛnkyerɛdze bɛba ewia nye bosoom nye nworaba mu, na asaase do amanaman ho bɛhyehye hɔn kɛse, ɔnam po gyigyeegye nye asorɛkye a oruhur ntsi;, #Isa 13.10; Eze 32.7; Joel 2.31; Nyi 6.12
26. nyimpa bɔtɔ akɔtɔmborɔnsa wɔ hu nye ndzɛmba a hɔn enyi tua dɛ ɔreba wiadze do ntsi, na ɔsor etum bɔwosow.
27. Ɔno na wobohu nyimpa Ba no dɛ ɔreba wɔ nsuwusiw do, wɔ ahoɔdzen nye enyimnyam kɛse mu.
28. Na sɛ ndzɛmba yi hyɛ ase reba a, ɔno na hom nhwɛ sor, na hom mma hom tsir do, osiandɛ hom ber a wɔdze bɔpon hom no edu.
29. Na obuu hɔn bɛ dɛ, Hom nhwɛ adɔmbadua nye ndua nyina:
30. sɛ wɔfefɛw na hom hwɛ a, nna homankasa hom nyim dɛ ɔhyewber abɛn.
31. Dɛmara na hom so, sɛ hom hu dɛ iyinom rokɔ do a, hom nhu dɛ Nyankopɔn ahendzi no abɛn.
32. Nokwar mese hom dɛ, Mbasantsen yi runntwa mu nnkɔ gyedɛ ne nyina ayɛ hɔ ansaana.
33. Ɔsor nye asaase botwa mu akɔ; naaso me nsɛm dze, wonnkotwa mu akɔ.
34. Na hom nhwɛ homho yie, mma etumfursɛm nye asabow nye ɔbra yi ho dadwen aannhyɛ hom akoma do, mma nda no eemmbefir hom awora dɛ mbrɛ efir huan awerɛfir mu:
35. na da no bɛba hɔn a wɔtse asaase do no nyina do.
36. Mbom hom nweɔn daa, na hom nsɔr ama hom eenya tum dɛ hom dze befi ndzɛmba yi a ɔbɛba yi nyina nsa, na hom etum egyina nyimpa Ba no enyim.
37. Na adzekyee biara nna ɔrekyerɛkyerɛ wɔ asɔrfi mu, na anadwe biara nna oepue akɛtsena bepɔw a wɔfrɛ no Ngo Bepɔw do.
38. Na nkorɔfo no nyina baa ne nkyɛn anapaatu wɔ asɔrfi mu, dɛ woribetsie no.

## Tsir 22

1. Na epitsi afahyɛ no a wɔfrɛ no Apaho no bɛnee.
2. Na asɔfompanyin nye kyerɛwfo no hwehwɛɛ mbrɛ wɔbɛyɛ eku Jesus, naaso nna wosuro nkorɔfo no.
3. Na Satan kɛhɛɛn Judas a wɔfrɛ no Iskariot a ɔyɛ duebien no mu baako no mu.
4. Na ɔkɔree nye asɔfompanyin nye asafohen no kɛhyehyɛɛ mbrɛ ɔbɛyɛ eyi no ama hɔn.
5. Na ɔyɛɛ hɔn dɛw, na wɔnye no hyehyɛɛ dɛ wɔbɛma no sika.
6. Na ɔbɔɔ hɔn anohoba, na ɔhwehwɛɛ mbrɛ obenya kwan edua nyimpadodow no ekyir eyi no ama hɔn.
7. Na epitsi da a ɔsɛ dɛ woku apahoguan no durii.
8. Na ɔsomaa Peter nye John dɛ, Hom nkɔ nkesiesie apaho no mma hɛn ma yembedzi.
9. Na wɔsee no dɛ, Hen na epɛ dɛ yekesiesie?
10. Na ɔsee hɔn dɛ, Sɛ hom du kurow no mu a, nyimpa bi a ɔso esuhina behyia hom: hom nka no do nkɔ fie a ɔbɔkɔ mu no mu,
LUK.22.11, na hom nse fiewura no dɛ, Kyerɛkyerɛnyi no se, Ahɔhodan a menye m'esuafo bedzi mu apaho no wɔ hen?
12. Na ɔbɛkyerɛ hom sor dan kɛse bi a wɔahyehyɛ mu: hɔ na hom nsiesie.
13. Na wɔkɔree kohun dɛ mbrɛ ɔsee hɔn no, na wosiesiee apaho no.
14. Na dɔn no durii no, ɔbɛtsenaa ase, na asomafo duebien no ka no ho.
15. Na ɔsee hɔn dɛ, Mo kɔn adɔ akyɛr dɛ menye hom dzi apaho yi ansaana mehu amandze:
16. na mese hom dɛ, Mirinndzi bi bio gyedɛ ber a ɔaba mu wɔ Nyankopɔn ahenman mu no.
17. Na ɔfaa kɔɔpow na ɔdaa ase no, ɔsee dɛ, Hom ngye yi nkyɛ mma homho:
18. na mese hom dɛ, Moronnom wenyinaba no bi bio dze ekodu dɛ Nyankopɔn ahendzi bɛba.
19. Na ɔfaa paanoo na ɔdaa ase no, obubui, na ɔdze maa hɔn dɛ, Iyi nye me nyimpadua a wɔdze rema wɔ hom ntsi: hom nyɛ yi mfa nyɛ me nkaa.
20. Dɛmara so na wowiee edzidzi no, ɔfaa kɔɔpow no see dɛ, Kɔɔpow yi nye ahyɛmu fofor no wɔ mo bɔgyaa mu, ɔno na hom ntsi woruhue egu.
21. Na hwɛ, nyia oriyi me ama no ne nsa nye me wɔ pon no do.
22. Na nokwar, nyimpa Ba no rokɔ dɛ mbrɛ wɔahyɛ no dze, naaso nyimpa a wɔnam no do ribeyi no ama no ndue!
23. Na wɔhyɛɛ ase bisabisaa hɔn mu dɛ woana na ɔrebɛyɛ dɛm adze yi?
24. Na noko bi so baa hɔn mu dɛ hɔn mu woana na wobobu no kɛse.
25. Na ɔsee hɔn dɛ, Amanaman ahemfo dzi hɔn do wura, na hɔn a wodzi hɔn do tum no, wɔfrɛ hɔn Ayamuyiefo.
26. Na hom dze, mma hom nnyɛ dɛm: na mbom nyia ɔyɛ hom mu kɛse, wɔmma ɔnyɛ dɛ ekumaba, na nyia ɔyɛ otsitsir no, ɔnyɛ dɛ nyia ɔsom.
27. Na woana na ɔyɛ kɛse, nyia ɔtse edziban ho anaa nyia ɔsom a? Nnyɛ nyia ɔtse edziban ho anaa? Na emi dze, mowɔ hom mu dɛ nyia ɔsom.
28. Na hom nye hɔn a hom da ho ka mo ho wɔ mo nsɔhwɛ mu;
29. na mo so mehyɛ ahendzi ma hom, dɛ mbrɛ m'Egya ahyɛ ama me no,
LUK.22.30, ama hom eedzidzi na hom aanom wɔ mo pon do wɔ m'ahenman mu; na hom bɛtsena nhengua do ebu Israel ebusuakuw duebien no atsɛn.
31. Simon, Simon, hwɛ, Satan ebisa dɛ obenya hom na ɔapo hom do dɛ eburow;
32. na maserɛ ama wo, amma wo gyedzi aammpa, na sɛ daakye esan gyina a, hyɛ wo nuanom dzen.
33. Na ɔsee no dɛ, Ewuradze, mayɛ krado dɛ menye wo bɔkɔ efiadze nye wu nyina mu.
34. Na ɔsee dɛ, Peter, Meka kyerɛ wo dɛ akokɔ rommbɔn ndɛ ansaana asan mprɛnsa dɛ innyim me.
35. Na obisaa hɔn dɛ, Mosomaa hom a hom nndze sika kotoku nye bɔtɔ nye mpaboa no, biribi hiaa hom anaa?  Na wɔsee dɛ, Ennhia hɛn hwee.
36. Na ɔsee hɔn dɛ, Afei dze, nyia ɔwɔ sika kotoku, ma ɔmfa, na bɔtɔ so dɛmara, na nyia onnyi bi no, ma ɔntɔn no sortar ntɔ afona.
37. Na mese hom dɛ iyi a wɔakyerɛw no otwar dɛ ɔba mu wɔ mo ho dɛ, Wɔkaan no foraa mbratofo, na dza ɔfa mo ho no rebɛba mu.
38. Na wɔsee dɛ, Ewuradze, hwɛ, mfona ebien nye yi. Na ɔsee hɔn dɛ, Ɔnoara ye.
39. Na opuei, na dɛ mbrɛ ɔtɔ dɛ ɔyɛ no, ɔkɔr Ngo Bepɔw do, na n'esuafo no so kaa no do.
40. Na odur hɔ no, ɔsee hɔn dɛ, Hom nsɔr ama hom aannkɔ nsɔhwɛ mu.
41. Na ɔtwee noho fii hɔn nkyɛn bɛyɛ dɛ ɔbotowee na ɔkɔkotoow ne ntwɛr enyim sɔɔr dɛ,
LUK.22.42, Egya, sɛ epɛ a, yi kɔɔpow yi pa mo ho; naaso nnyɛ emi me pɛ a, na wodze na ɔnyɛ hɔ.
43. Na ɔbɔfo bi fi sor beyii noho kyerɛɛ no hyɛɛ no dzen.
44. Na owuyaw mu no, ɔbɔɔ mpaa enyiberdo, na ne fifir yɛɛ dɛ bɔgya atɔwatɔw a ɔsosɔ famu.
45. Na ɔsoɛree fii n'asɔryɛ mu no, ɔbaa n'esuafo no nkyɛn na obohun hɔn dɛ awerɛhow ntsi wɔadeda.
46. Na ɔsee hɔn dɛ, Ɔyɛ dɛn na hom ada yi? Hom nsoɛr nsɔr mma hom aannkɔ nsɔhwɛ mu.
47. Na ɔda do rekasa no, hwɛ, nyimpadodow nye nyia wɔfrɛ no Judas a ɔyɛ duebien no mu baako dzi hɔn enyim na ɔtwee bɛɛn Jesus dɛ ɔrebɛfew n'ano.
48. Na Jesus see no dɛ, Judas, edze mfewano riyi nyimpa Ba no ama anaa?
49. Na hɔn a wɔwɔ ne nkyɛn no hun dza ɔreba no, wɔsee dɛ, Ewuradze, yɛmfa afona mbobɔ hɔn anaa?
50. Na hɔn mu baako bɔɔ ɔsɔfopanyin n'akowaa, na otwaa n'asowa nyimfa.
51. Na Jesus buae see dɛ, Hom mma ɔmpa ha ara; na ɔdze ne nsa kaa asowa no famee.
52. Na Jesus see asɔfompanyin nye asɔrfi mu asafohen, nye mpanyimfo a wɔbaa no do no dɛ, Ana hom puei baa mo do dɛ owifo do, na hom dze mfona nye mpɔtsibaa yi?
53. Mowɔ hom nkyɛn wɔ asɔrfi mu hɔ daa no, hom anntsen hom nsa annka me: na iyi nye hom ber, na sum mu tum.
54. Na wɔfaa no kɔree, na wɔdze no baa ɔsɔfopanyin no fie. Na Peter dzii n'ekyir wɔ ekyirekyir.
55. Na wokuaa gya wɔ abangua no finimfin na wɔtsenaa ho no, Peter bɛtsenaa hɔn mu.
56. Na ɔtse gya no ho no, abaawa bi hun no, na ɔhwɛɛ no komm, na ɔsee dɛ, Oyi so nye no nam.
57. Na Peter saan dɛ, Ɔbaa, minnyim no.
58. Na ɔkyɛɛr kakra no obi so hun no, na ɔsee dɛ, Wo so fi hɔn mu. Na Peter see dɛ, Onua, mimmfi mu.
59. Na n'ekyir bɛyɛ dɔnhwer kor na obi so kaa gyinaa do dɛ, Ɔyɛ ampa, oyi so nye no nam: na ɔyɛ Galiliinyi.
60. Na Peter see dɛ, Onua, minnyim dza ereka yi. Na amonmu hɔ ara a ɔda do rekasa no, na akokɔ bɔnee.
61. Na Ewuradze daan noho hwɛɛ Peter. Na Peter kaa asɛm a Ewuradze kae no, mbrɛ ɔsee no dɛ, Ansaana akokɔ bɔbɔn ndɛ, ebɛpa me mprɛnsa.
62. Na opuei, na okosuu yayaayaw.
63. Na mbanyin a wɔdze Jesus mu no, sii no atwetwe bobɔɔ no.
64. Na wɔkataa n'enyiwa, na wobisaa no dɛ, Hyɛ nkɔm! Woana na ɔbɔɔ wo?
65. Na ebususɛm pii keka ho a wɔkae tsiaa no.
66. Na adze kyee no, ɔman mpanyimfo nye asɔfompanyin nye kyerɛwfo no behyiae, na wɔdze no kɔr hɔn asɛndzii, dɛ,
LUK.22.67, Sɛ ɔwo nye Kraest no a, ka kyerɛ hɛn. Na ɔsee hɔn dɛ, Sɛ meka kyerɛ hom a, hom renngye nndzi;
68. na mo so mibisa hom a, hom rummbua bi.
69. Na daakye nyimpa Ba no bɛtsena Nyankopɔn n'ahoɔdzen nyimfa.
70. Na hɔn nyina see dɛ, Nna kyerɛ dɛ, ɔwo nye Nyankopɔn Ba no a? Na ɔsee hɔn dɛ, Hom na hom ka dɛ emi nye no.
71. Na wɔsee dɛ, Ebɛn dase na ohia ma hɛn bio? Osiandɛ hɛnankasa yɛatse wɔ n'anomu.

## Tsir 23

1. Na nyimpadodow no nyina soɛree, na wɔdze no kɔr Pilate nkyɛn.
2. Na wɔhyɛɛ ase toatoaa no dɛ, Yeehu oyi dɛ ɔresɛɛ hɛn man yi na ɔbra dɛ mma wɔmma Kaesar ntoboa, na ɔka dɛ nankasa nye Kraest, ɔhen no.
3. Na Pilate bisaa no dɛ, Ana Jewfo Hen nye wo? Na obuaa no dɛ, Aka.
4. Pilate see asɔfompanyin nye nyimpadodow no dɛ, Munnhu afɔdzi biara wɔ nyimpa yi ho.
5. Na mbom wogyinaa do dzendzen dɛ, Ohuenyan ɔman no, na ɔkyerɛkyerɛ wɔ Judea man nyina mu, ɔhyɛɛ ase wɔ Galilii na ɔdze ebodu ha yi.
6. Na Pilate tsee no, obisaa dɛ nyimpa yi Galiliinyi anaa?
7. Na ohun dɛ ofi Herod ase no, ɔsomaa no wɔ Herod nkyɛn, na aber no mu nna Herod nankasa so wɔ Jerusalɛm.
8. Na Herod hun Jesus no, ɔyɛɛ no dɛw pii: na ɔpɛɛ dɛ obohu no akyɛr, osiandɛ ɔatse no ho asɛm, na n'enyi daa kwan dɛ obohu asɛnkyerɛdze bi a ɔbɛyɛ.
9. Na obisabisaa no nsɛm pii, naaso ɔnodze, oemmbua no hwee.
10. Na asɔfompanyin nye kyerɛwfo no gyinae toatoaa no dzendzenndzen ara.
11. Na Herod nye no nsordaafo no bɔɔ no adapaa, na wosii no atwetwe, na wɔhyɛɛ no efuradze dɛhyɛdɛhyɛ bi dze no kɛmaa Pilate bio.
12. Na da no ara na Pilate nye Herod yɛɛ nyɛnko: na nkan no dze nna wɔrotwe manso wɔ hɔn ntamu.
13. Na Pilate frɛɛ asɔfompanyin nye mpanyimfo nye ɔman no boaa ano no,
LUK.23.14, ɔsee hɔn dɛ, Hom dze nyimpa yi brɛɛ me dɛ nyia ɔresɛɛ ɔman no, na hwɛ, mahwehwɛ no mu wɔ hom enyim, naaso mennhu ndzɛmba a hom dze toatoa no yi ho afɔdzi biara wɔ nyimpa yi mu;
15. oho, nnyɛ Herod so a: na ɔsomaa no sanee brɛɛ hɛn; na hwɛ, ɔnnyɛɛ okumadze biara.
16. Dɛm ntsi mobɔhwe no, na megyaa no.
17. [Nna otwar dɛ ogyaa kor ma hɔn afahyɛ no mu.]
18. Na hɔn nyina tseaa mu prɛko dɛ, Fa oyi kɔ, na gyaa Barabbas ma hɛn:
19. (ɔno na osian sakasaka a wɔyɛɛ no kurow mu hɔ nye ewudzi ntsi wɔdze no too efiadze.)
20. Na Pilate kasaa kyerɛɛ hɔn bio, pɛɛ dɛ nkyɛ ogyaa Jesus;
21. na wɔtseatseaa mu dɛ, Bɔ no mbeamudua mu, bɔ no mbeamudua mu!
22. Na obisaa hɔn ne mprɛnsa dɛ, Ebɛn bɔn na nyimpa yi ayɛ? Munnhu dza ɔayɛ biara a ɔsɛ dɛ owu: dɛm ntsi mobɔhwe no, na megyaa no.
23. Na wɔdze ndze kɛse daa ho tseaa mu dɛ wɔmbɔ no mbeamudua mu. Na hɔn ndze hyɛɛ nedze no do.
24. Na Pilate buu atsɛn dɛ wɔnyɛ hɔn ebisadze mma hɔn.
25. Na nyia osian sakasaka nye ewudzi ntsi wɔdze no too efiadze no a wɔserɛɛ maa no no, ogyaa no, na Jesus dze, oyii no maa hɔn pɛ.
26. Na wɔdze no rokɔ no, wosuoo Simon bi a ofi Sirene a nna ofi haban mu reba mu, na wɔdze mbeamudua no too no do dɛ ɔnsoa ndzi Jesus n'ekyir.
27. Na ɔman no mu nyimpadodow kɛse kaa no do, nye mbaa a woridzi no nkɔmbɔ na worusu.
28. Na Jesus daan noho hwɛɛ hɔn, na ɔsee dɛ, Jerusalɛm mbabaa, mma hom nnsu mma me, na hom nsu mma homho nye hom mba.
29. Na hwɛ, nda reba a wɔbɛse dɛ, Nhyira nye abɔnyin, nye yafun a ɔnnwoo da, nye numfo a wonnuum da.
30. Ɔno na wɔbɛhyɛ ase aka akyerɛ nkokwaa dɛ, Hom nhwe hɛn do, na mbepɔw dɛ, Hom nkata hɛn do.
31. Na sɛ wɔdze iyi yɛ duamon a, ebɛnadze na wɔdze bɛyɛ duawui?
32. Na wɔdze mbratofo beenu kaa no ho kɔree, dɛ wonkoku hɔn.
33. Na wodur beebi a wɔfrɛ hɔ Tsikwankora Bea no, wɔbɔɔ no mbeamudua mu wɔ hɔ, ɔnye mbratofo no, ɔbaako wɔ ne nyimfa, na ɔbaako wɔ n'abankum.
34. Na Jesus see dɛ, Egya, fa kyɛ hɔn, na wonnyim dza wɔreyɛ. Na wɔkyɛɛ n'atar mu twee ho tonto.
35. Na ɔman no gyinaa hɔ hwɛe. Na mpanyimfo no so sii no atwetwe dɛ, Ɔgyee binom: ma ɔngye noho, ɛhɛɛ, sɛ ɔno nye Kraest a Nyankopɔn eyi no no a.
36. Na nsordaafo no so sii no atwetwe, na wɔdze wenyin yerɛyerɛw bɛmaa no
37. na wɔsee dɛ, Sɛ ɔwo nye Jewfo Hen no a, gye woho.
38. Nna akyerɛw bi so wɔ n'etsifi dɛ, OYI NYE JEWFO HEN NO.
39. Na mbratofo a wɔsɛɛn hɔn no mu baako yaaw no dɛ, Nnyɛ ɔwo nye Kraest no a? Gye woho na gye hɛn ɛ.
40. Na ɔbaako no buaa no kaa n'enyim dɛ, Ana innsuro Nyankopɔn, dɛ ewɔ afɔbu kor yi ara mu?
41. Na hɛn dze, ɔfata hɛn, osiandɛ hɛn nsa aka akatua a ɔsɛ hɛn ndzeyɛɛ; na oyi dze, ɔmmfomee wɔ biribiara ne nyɛe mu.
42. Na ɔsee dɛ, Jesus, sɛ eba w'ahendzi mu a, kaa me.
43. Na Jesus buaa no dɛ, Ampaara mese wo dɛ ndɛ ebɛka mo ho wɔ Paradise hɔ.
44. Na bɛyɛ dɛ ewiaber duebien no, sum hyɛɛ asaase no nyina do kodur ndɔnebiasa no.
45. Na ewia kɔr sum; na asɔrdan no mu ntwamutam no tseew ebien wɔ finimfin.
46. Na Jesus dze ndze kɛse kaa mu dɛ, Egya, wo nsamu na medze mo sunsum mehyɛ. Na ɔsee dɛm no, ogyaa no sunsum mu.
47. Na ɔhamupanyin no hun dza ayɛ no, ɔhyɛɛ Nyankopɔn enyimnyam see dɛ, Ampaara nyimpa yi tseneneenyi a.
48. Na nyimpadodow a wɔbaa hɔ bɔhwɛɛ adze nyina no hun dza esi no, wɔdze hɔn nsa bobɔɔ hɔn koko do sanee kɔree.
49. Na n'amanyimfo nyina, nye mbaa a wodzii n'ekyir fii Galilii nyina kegyinaa ekyirekyir hwɛɛ ndzɛmba yi., #Luk 8.2
50. Na hwɛ, ɔbarimba bi a ne dzin dze Josef a ɔyɛ nyimpa papa na ɔtsen, ka abaguafo no ho,
LUK.23.51, naaso ɔnodze ɔammpen hɔn apam nye hɔn ndzeyɛɛ no do. Ofi Jewfo kurow Arimatea mu, nna ɔrotweɔn Nyankopɔn n'ahendzi no.
52. Ɔno na ɔkɔr Pilate hɔ kɛserɛɛ Jesus no fun no.
53. Na oyii no dze ndwera tam kyekyeer no ho, na ɔdze no too ɔboda a obiara nndaa mu da mu.
54. Nna da no yɛ Ahosiesieda, na ahomgyeda no rebɛn.
55. Na mbaa a wɔnye no fii Galilii bae no dzii ekyir bɔhwɛɛ nda no, nye mbrɛ wɔdze no fun toe.
56. Na wɔsanee kesiesiee nduhuam nye ngohuam. Na ahomgyeda no wɔhoom dzinn, dɛ mbrɛ mbrasɛm no tse.

## Tsir 24

1. Na da a odzi dapɛn no kan no, anapaatu no na mbaa no dze nduhuam a wosiesiei no kɔr nda no do.
2. Na wokohun ɔbo no dɛ woepirew no efi nda no abowano.
3. Na wɔhɛɛn mu no, woennhu Ewuradze Jesus no fun.
4. Na ɔbaa dɛ iyi yɛɛ hɔn adwen mu basabasa no, hwɛ, mbarimba beenu begyinaa hɔn nkyɛn a wɔhyɛ ntar hyɛnhyɛn;
5. na hu kaa hɔn, na wɔbɔɔ hɔn enyi adze sensɛɛn famu no, wɔsee hɔn dɛ, Ɔyɛ dɛn na hom rohwehwɛ nyia ɔtse ase no wɔ ewufo mu yi?
6. Onnyi ha, na ɔasoɛr: hom nkaa mbrɛ ɔda ho wɔ Galilii no, ɔkaa kyerɛɛ hom dɛ, #Mat 16.21; 17.22, 23; 20.18, 19; Mar 8.31; 9.31; 10.33
7. ɔsɛ nyimpa Ba no dɛ wobeyi no ahyɛ ndzebɔnyɛfo nsa na wɔabɔ no mbeamudua mu na da a otsia ebiasa no ɔasoɛr bio no.
8. Na wɔkaa ne nsɛm no,
LUK.24.9, na wofii nda no do sanee bɛkaa ndzɛmba yi nyina kyerɛɛ dubiako no, nye nkaa no nyina.
10. Mary Magdalene nye Joana nye James ne na Mary, nye mbaa nkaa a wɔka hɔn ho no na wɔbɛkaa nsɛm yinom kyerɛɛ asomafo no.
11. Na nsɛm yi yɛɛ hɔn dɛ nsɛnhun, na wɔanngye hɔn enndzi.
12. Na Peter dze, ɔsoɛree tutuu mbirika kɔr nda no do, na ɔbɔɔ no mu adze no, ohun dɛ ndwera atam no nko gugu hɔ; na ɔsanee kɔr ne fie, na dza esi no yɛɛ no nwanwa.
13. Na hwɛ, da no ara, hɔn mu beenu sii mu kɔr ekuroba bi a ne dzin dze Emmaus a ofi Jerusalɛm kɔ hɔ bɛyɛ akwansimba eduosia mu.
14. Nna woridzi nsɛm a aba yi nyina ho nkɔmbɔ.
15. Na ɔbaa dɛ, woridzi nkɔmbɔ na woribisabisa hɔnho nsɛm no, Jesus nankasa twee bɛɛn hɔn nye hɔn siaan anan kɔree.
16. Naaso wosuoo hɔn enyiwa mu, ma woennhu ne nyimpa ban.
17. Na obisaa hɔn dɛ, Ebɛn nsɛm nye yi a hom dze ridzi nkɔmbɔ nam yi? Na wogyinae a hɔn werɛ ahow.
18. Na hɔn mu baako a ne dzin dze Kleopas see no dɛ, Ana ɔwo nko na eyɛ hɔho wɔ Jerusalɛm, ma innyim dza ɔaba nda yi mu yi?
19. Na obisaa hɔn dɛ, Ebɛnadze a?  Na wɔsee no dɛ, Dza ɔfa Jesus Nazarɛtnyi a ɔyɛ nkɔnhyɛnyi tumfo wɔ ndzeyɛɛ nye kasa mu wɔ Nyankopɔn nye ɔman nyina enyim no ho:
20. mbrɛ asɔfompanyin nye hɛn mpanyimfo no yii no maa dɛ wombu no fɔ nku no, na wɔbɔɔ no mbeamudua mu.
21. Na hɛn dze, hɛn enyi daa kwan dɛ nkyɛ ɔno nye nyia ɔrebɛgye Israel. Na iyi nyina ekyir so, wɔyɛɛ ndzɛmba yi ndaansa nye ndɛ.
22. Na mbaa bi so a wofi hɛn mu a wɔkɔr nda no do anapahema abɛma hɛn ho abow hɛn;
23. wɔbae bɛkaa dɛ woennhu no fun no, mbom woehu abɔfo bi wɔ enyido adzehu mu so a wɔkaa dɛ ɔtse ase.
24. Na hɔn a wɔnye hɛn wɔ hɔ binom kɔr nda no do, na wokohun dɛ mbrɛ mbaa no so kae no ara, naaso ɔno dze, woennhu no.
25. Na ɔnoara see hɔn dɛ, Ao hom a hom adwen mu nndɔ na hom yɛ nyaa wɔ hom akoma mu dɛ hom bɛgye dza nkɔnhyɛfo no kae no nyina edzi!
26. Ana ɔnnsɛ Kraest no dɛ obohu dɛm amandze na ɔakɔ n'enyimnyam mu?
27. Na ɔhyɛɛ ase fi Moses nye nkɔnhyɛfo no nyina do kyerɛɛ hɔn nkyerɛw nyina mu dza ɔfa no ho no ase.
28. Na wɔbɛɛn ekuroba a wɔrokɔ mu no, nna ɔyɛɛ dɛ dza ɔrokɔ n'enyim.
29. Na wɔhyɛɛ no dɛ, Nye hɛn ntsena, na orudu ewimbir, na adze reyɛ asa. Na ɔmanee dɛ ɔnye hɔn bɛtsena.
30. Na ɔbaa dɛ ɔnye hɔn tse edzidzii no, ɔfaa paanoo, na ohyiraa do, na obubui maa hɔn.
31. Na hɔn enyiwa buei ma wohun no, na ɔyeew hɔn enyiwa do.
32. Na wɔsesee hɔnho dɛ, Ɔnye hɛn rekasa wɔ kwan mu, na obuee kyerɛwnsɛm no mu kyerɛɛ hɛn no, aso hɛn akoma anndzɛw hɛn mu dɛɛdɛɛw?
33. Na wɔsoɛɛr dɔn no ara mu sanee baa Jerusalɛm, na wobohun dubiako no nye hɔn a wɔka hɔn ho no dɛ wɔaboa hɔn ano,
LUK.24.34, na wɔreka dɛ, Ewuradze asoɛr ampa, na oeyi noho akyerɛ Simon.
35. Na hɔn so wɔkaa dza ɔbaa kwan no mu, na mbrɛ wohun no wɔ paanoo bu mu no kyerɛɛ hɔn.
36. Na wɔrekasa dɛm no, Jesus nankasa begyinaa hɔn finimfin, na ɔsee hɔn dɛ, Asomdwee nka hom.
37. Na wɔbobɔɔ piriw na hu kaa hɔn, na wosusuu dɛ woehu ɔsaman.
38. Na ɔsee hɔn dɛ, Ɔyɛ dɛn na hom akoma etutu yi? Na ebɛnadze ntsi na adwendwen soɛrsoɛr hom akoma mu yi?
39. Hom nhwɛ me nsa nye me nan dɛ emi mankasa a: hom nka me nhwɛ; na ɔsaman nnyi honam nye mbiew dɛ mbrɛ hom hu dɛ mowɔ yi.
40. Na ɔsee dɛm no, ɔdze ne nsa nye ne nan kyerɛɛ hɔn.
41. Nna wɔda ho nngye nndzi wɔ dɛw ntsi, na ɔyɛ hɔn nwanwa no, ɔsee hɔn dɛ, Ana hom wɔ edziban bi wɔ ha?
42. Na wɔmaa no esunam a wɔatoto sin.
43. Na ɔgyee na odzii wɔ hɔn enyim.
44. Na ɔsee hɔn dɛ, Iyi nye me nsɛm a meda ho wɔ hom nkyɛn no mekaa kyerɛɛ hom dɛ ɔsɛ dɛ dza wɔakyerɛw no wɔ mo ho wɔ Moses mbra, nye nkɔnhyɛfo, nye ndwom no mu nyina bɛba mu.
45. Nna obuee hɔn adwen mu, ama wɔaatse kyerɛwnsɛm no ase;
46. na ɔsee hɔn dɛ, Dɛmara na wɔakyerɛw no, dɛ Kraest no bohu amandze na da a otsia ebiasa no ɔasoɛr efi ewufo mu;
47. na woedua ne dzin do akɛka nnuho nye bɔnfakyɛ akyerɛ amanaman nyina, wobefitsi ase wɔ Jerusalɛm.
48. Hom yɛ yinom ho adasefo.
49. Na hwɛ, morosoma m'Egya n'anohoba maba hom do: na hom ntsena kurow no mu nkodu dɛ wobefi sor abrɛ hom ahoɔdzen.
50. Na ɔdze hɔn fiir edzi kodur Bɛtani tsentsendo, na ɔmaa ne nsa do hyiraa hɔn.
51. Na ɔbaa dɛ, orihyira hɔn no, ɔnye hɔn paapaa mu na wɔfaa no kɔr sor.
52. Na hɔn dze, wɔkotowee sɔɔr no, na wɔdze dɛw kɛse sanee baa Jerusalɛm;
53. na wɔtsenaa asɔrfi mu hɔ daa yii Nyankopɔn ayɛw.

