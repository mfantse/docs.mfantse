# Mark

## Tsir 1

1. Jesus Kraest, [Nyankopɔn Ba]  no, ne nsɛmpa no ahyɛse.
2. Dɛ mbrɛ wɔakyerɛw no wɔ nkɔnhyɛnyi Isaia mu dɛ, Hwɛ, morosoma mo bɔfoe ma oeedzi w'enyim kan, Obesiesie wo kwan mu;
3. Obi ne ndze retsea mu wɔ sar no do dɛ, Hom nsiesie Ewuradze no kwan, Hom mma n'atsempɔn ntsentsen;
4. John bae bonumae wɔ sar no do na ɔpaa mu kaa nnuho enuma a ɔdze kɔ bɔnfakyɛ mu no ho asɛm.
5. Na Judea man nyina, na Jerusalɛmfo nyina puee kɔr no hɔ kɛkaa hɔn bɔn, na onumaa hɔn wɔ Esutsen Jordan mu.
6. Nna John fura efupɔnkɔnhwi tam na nwoma abɔdo bɔ n'asen, na odzi mbɛbɛw na kwaa mu ewo.
7. Na ɔpaa mu kaa dɛ, Obi a no ho yɛ dzen kyɛn me dzi m'ekyir reba a no nsokota ho ahoma mpo mennsɛ dɛ mobɔkotow masan.
8. Emi dze, munumaa hom nsu mu, na ɔno, dze, obonuma hom wɔ Sunsum Krɔnkrɔn mu.
9. Na ɔbaa dɛ nda no mu no Jesus fii Galilii Nazarɛt bae, na John numaa no wɔ Esutsen Jordan mu.
10. Na ntsɛmara a ofi nsu no mu reba no, ohun dɛ sor apaa ebien na Sunsum no tse dɛ ebubur risian ba no do:
11. na ndze bi fii sor baa dɛ, Ɔwo nye mo Dɔba a esɔ m'enyi.
12. Na amonmu hɔ ara na Sunsum no faa no ɔhardo kɔr sar no do.
13. Na odzii sar no do hɔ adaduanan, ma Satan sɔɔ no hwɛe; nna ɔnye hambowa wɔ hɔ; na abɔfo no soom no.
14. Na afei woyii John mae no ekyir no, Jesus baa Galilii bɛkaa Nyankopɔn ho asɛmpa no, na ɔsee dɛ,
MRK.1.15, Aber no aso na Nyankopɔn ahenman no abɛn: hom nnu homho, na hom ngye asɛmpa no ndzi.
16. Na ɔnenam Galilii po ho no, ohun Simon nye Simon no nua Andrew dɛ wɔrotow eboa wɔ po mu, osiandɛ wɔyɛ apofo.
17. Na Jesus see hɔn dɛ, Hom mbedzi m'ekyir na mebɛma hom ayɛ nyimpa enufo.
18. Na ntsɛmara wɔdaan eboa no gyaae na wobedzii n'ekyir.
19. Na ɔkɔr enyim kakra no, ohun James, Zebedee ne ba no, ɔnye no nua John a hɔn so wɔwɔ hɛn mu resa hɔn mboa.
20. Na ntsɛmara ɔfrɛɛ hɔn; na wɔdaan hɔn egya Zebedee nye apaafo no gyaa hɛn no mu, na wokedzii n'ekyir.
21. Na wɔkɔr Karpernaum; na ntsɛmara ahomgyeda no ɔkɛhɛɛn nhyiamudan no mu kɛkyerɛkyerɛe.
22. Na ne nkyerɛkyerɛ yɛɛ hɔn ahobow, osiandɛ ɔkyerɛkyerɛɛ hɔn dɛ nyia ɔwɔ tum, na ɔnntse dɛ kyerɛwfo no., #Mat 7.28
23. Ber no ara mu no, nna nyimpa bi wɔ nhyiamudan no mu a ɔwɔ sunsum fi;
24. na ɔtseaa mu see dɛ, Ebɛnadze na yɛnye wo wɔ yɛ, Jesus Nazarɛtnyi? Ana ebae dɛ erebɛsɛɛ hɛn? Minyim wo nyimpa ban, Nyankopɔn no Hotseweenyi no a.
25. Na Jesus bɔɔ no ham dɛ, Ka w'ano to mu, na fi no mu fi!
26. Na sunsum fi no twaa no hwee hɔ na ɔkaa mu kɛse fii no mu firii.
27. Na hɔn nyina ho boow hɔn ara ma wobisabisaa hɔnho dɛ, Ebɛnadze nye yi? Nkyerɛkyerɛ fofor bɛn a! Ɔdze tum hyɛ esunsum fi mpo, na wotsie n'asɛm.
28. Na ntsɛmara ne nka tahyee ɔman a etwa Galilii ho nyina mu.
29. Na ntsɛmara wofii nhyiamudan no mu firii no wɔbaa Simon nye Andrew fie, wɔnye James nye John.
30. Nna Simon n'asew da hɔ yar papu; na ntsɛmara wɔkaa no ho asɛm kyerɛɛ no;
31. na Jesus kosuoo ne nsamu maa no do; na papu no fii no do, na ɔhyɛɛ ase soom hɔn.
32. Na ewimbir a ewia kɔtɔree no wɔdze hɔn a wɔyaryar na hɔn a mbɔnsam afa hɔn nyina brɛɛ no.
33. Na kurow no nyina behyiaa mu wɔ abow no ano.
34. Na ɔsaa dodowara a wɔwɔ nyarba horow no yarba, na otuu mbɔnsam pii; na ɔamma mbɔnsam no kwan dɛ wɔnkasa, osiandɛ wonyim no.
35. Na anapaatu, ansaana adze rebɛkye no, ɔsoɛree na opuei kɔr sar bi do, na ɔkɔbɔɔ mpaa wɔ hɔ.
36. Na Simon nye hɔn a wɔka no ho no, tsiiw no;
37. na wohun no na wɔsee no dɛ, Nyimpa nyina rohwehwɛ wo.
38. Na ɔsee hɔn dɛ, Hom mma yɛnkɔ nkurow nkaa no so mu, ama maakɛka asɛm no wɔ hɔ so, osiandɛ iyi ntsi na mebae.
39. Na ɔkɔr hɔn nhyiamudan a ɔwɔ Galilii nyina mu kɛkaa asɛm no, na otuu mbɔnsam.
40. Na kwatanyi bi baa no hɔ bɛserɛɛ no, bɔkotoow no, na ɔsee no dɛ, Sɛ epɛ a, ibotum dɛ ema mo ho san.
41. Na Jesus ne yamu hyehyee no maa no, na ɔtseen ne nsa dze kaa no, na ɔsee no dɛ, Mepɛ, wo ho nsan wo.
42. Na ntsɛmara na kwata no fii no ho, ma no ho sanee.
43. Na Jesus braa no dzendzenndzen, na ɔmaa ofii hɔ ntsɛmara, na ɔsee no dɛ,
MRK.1.44, Hwɛ ma aannka biribi annkyerɛ obiara; na san kɔ, fa woho kɛkyerɛ ɔsɔfo no, na w'ahosan ntsi kotua dza Moses hyɛe no fa yɛ dase ma hɔn.
45. Na ɔno dze, ɔdze kɛtahyee pii, na ɔmaa asɛm no trɛe, ma dɛm ntsi Jesus enntum annkɔ kurow bi mu petee bio, mbom sar do hɔ beebi na ɔtsenae; na wofii mbea nyina baa ne nkyɛn.

## Tsir 2

1. Nda kakra bi ekyir no, ɔkɔr Karpernaum bio, na wɔtsee dɛ ɔwɔ fie.
2. Na dodowara behyiaa mu, ma nna wonnya kwan bio mma hɔn, nnyɛ abowano hɔ mpo; na ɔkaa asɛm no kyerɛɛ hɔn.
3. Na wɔdze mbubuinyi a nyimpa baanan so no baa no hɔ.
4. Na ɔnam nyimpadodow no ntsi na wonnya kwan nntwe mmbɛn no no, wɔkɛpaa dan a ɔwɔ mu no etsifi; na wotuu mu tu na wɔdze kɛtɛ a mbubuinyi no da do no duaa mu gyaagyaa mu sii famu.
5. Na Jesus hun hɔn gyedzi no, ɔsee mbubuinyi no dɛ, Ɔba, wɔdze wo bɔn akyɛ wo.
6. Nna kyerɛwfo no binom tsetse hɔ, na wɔdwendween hɔn akoma mu dɛ,
MRK.2.7, Ɔyɛ dɛn na oyi kasa dɛm yi? Ebususɛm na ɔka: woana botum dze bɔn akyɛ dɛ Nyankopɔn nkotsee?
8. Na ntsɛmara Jesus hun wɔ no sunsum mu dɛ wɔrodwendwen dɛm wɔ hɔn akoma mu no, ɔsee hɔn dɛ, Ebɛnadze ntsi na hom rodwendwen dɛm wɔ hom akoma mu yi?
9. Dza ɔwɔ hen na ɔyɛ mberɛw kɛse, dɛ ebɛse mbubuinyi no dɛ, Wɔdze wo bɔn akyɛ wo, anaa ebɛse dɛ, Soɛr, fa wo kɛtɛ, na nantsew, a?
10. Na mbrɛ ɔbɛyɛ ma hom ehu dɛ nyimpa Ba no wɔ tum wɔ asaase do dɛ ɔdze bɔn kyɛ ntsi, ɔsee mbubuinyi no dɛ,
MRK.2.11, Mese wo dɛ, Soɛr, fa wo kɛtɛ na kɔ wo fie.
12. Na ɔsoɛree, na ntsɛmara ɔfaa kɛtɛ no, na osii mu wɔ hɔn nyina enyim kɔree. Na ɔmaa hɔn nyina ho boow hɔn, na wɔhyɛɛ Nyankopɔn enyimnyam dɛ, Yennhun dɛm adze yi bi da.
13. Na opuee bio kɔr mpoano; na nyimpadodow no nyina kɔr no hɔ, na ɔhyɛɛ ase kyerɛkyerɛɛ hɔn.
14. Na ɔresen no ohun Alfaeus ne ba Levi dɛ ɔtse atowgyebea, na ɔsee no dɛ, Ka mo do.  Na ɔsoɛree kaa no do.
15. Na ɔbaa dɛ ɔtse edzidzi wɔ ne fie no; atowgyefo nye ndzebɔnyɛfo pii nye Jesus na n'esuafo bɛtsenatsenaa hɔ: nna hɔn a wɔka no do no dɔɔ so.
16. Na akyerɛwfo a wofi Farisiifo no mu no hun dɛ ɔnye ndzebɔnyɛfo nye atowgyefo ridzidzi no, wobisaa n'esuafo no dɛ, Ɔyɛ dɛn na ɔnye atowgyefo nye ndzebɔnyɛfo dzidzi nom yi?
17. Na Jesus tsee no ɔsee hɔn dɛ, Hɔn a wɔtse apɔw no, wonnhia oduyɛfo, na mbom hɔn a wɔyar no a: mammbɛfrɛ atseneneefo, na mbom ndzebɔnyɛfo a.
18. Nna John n'esuafo nye Farisiifo no ridzi mbuada: na binom bae bebisaa no dɛ, Ɔyɛ dɛn na John n'esuafo nye Farisiifo hɔn esuafo no wodzi mbuada, na w'esuafo dze, wonndzi mbuada yi?
19. Na Jesus see hɔn dɛ, Ayeforpia mu mba no, aber a ayeforkun no wɔ hɔn nkyɛn no, aso wobotum edzi mbuada anaa? Aber tsentsen biara a wɔwɔ ayeforkun no wɔ hɔn nkyɛn no, worunntum nndzi mbuada.
20. Na nda bɛba a wobeyi ayeforkun no efi hɔn nkyɛn, na da no mu nkyii wobedzi mbuada.
21. Obi mmfa tam fofor sin nntaa atar dadaw mu: dɛm no, dza wɔdze taa mu no yi fi mu, fofor no fi dadaw no mu, na ntsewee no yɛ kɛse.
22. Na obi mmfa wenyin fofor nngu nwomantoa dadaw mu; dɛm no, wenyin no bɛpaa nwomantoa no, na wenyin no asɛɛ, ɔnye nwomantoa no so: na wenyin fofor dze, wɔdze gu nwomantoa fofor mu.
23. Na ɔbaa dɛ Jesus kɛfaa eburow kwa mu ahomgyeda bi; na n'esuafo no nam rokɔ no, wɔhyɛɛ ase pempaan eburow mbɛtsem no bi.
24. Na Farisiifo no see no dɛ, Hwɛ, ɔyɛ dɛn na wɔreyɛ dza ɔmmfa mbra mu wɔ ahomgyeda mu yi?
25. Na ɔsee hɔn dɛ, Ana hom nnkenkaan dza David yɛe wɔ aber a ohiaa no, na ɔkɔm dzee ɔnoara na hɔn a wɔka no ho no, pɛn anaa?
26. Mbrɛ ɔkɛhɛɛn Nyankopɔn ne fie, aber a Abiathar yɛ ɔsɔfopanyin no, na okedzii kyerɛpaanoo a ɔmmfa mbra mu dɛ obiara dzi, gyedɛ asɔfo no nko, na ɔmaa hɔn a wɔka no ho no so bi no?
27. Na ɔsee hɔn dɛ, Nyimpa ntsi na wɔyɛɛ ahomgyeda, na nnyɛ ahomgyeda ntsi na wɔyɛɛ nyimpa:
28. dɛm ntsi nyimpa Ba no yɛ ahomgyeda no so mpo no wura.

## Tsir 3

1. Na ɔkɛhɛɛn nhyiamudan no mu bio; na nyimpa bi wɔ hɔ a ne nsa adwedwe.
2. Na wɔtsɛɛw no hwɛɛ dɛ ɔbɛyɛ no edur ahomgyeda no, ama wɔaatoa no.
3. Na ɔsee nyimpa no a ne nsa adwedwe no dɛ, Soɛr gyina finimfin.
4. Na obisaa hɔn dɛ, Ana ɔfa mbra mu dɛ ahomgyeda wɔbɛyɛ dza oye, anaa wɔbɛyɛ dza omuo? Wɔbɛgye nkwa, anaa woboku a?
5. Na womuaa hɔn ano. Na ɔhwɛɛ hɔn hyiae ebufuw do, na hɔn akoma dzen ntsi ɔyɛɛ no yaw no, ɔsee nyimpa no dɛ, Tsen wo nsa.  Na ɔtsenee; na ne nsa no sanee dzii mu.
6. Na Farisiifo no puei, na ntsɛmara wɔnye Herod akadofo kɛfaa apam wɔ mbrɛ wɔbɛyɛ asɛɛ no ho.
7. Na Jesus nye n'esuafo no twee hɔnho kɔr mpoano; na nyimpadodow pii fii Galilii kaa no do;
8. na wofi Judea, Jerusalɛm, Idumea, na Jordan egya, na Taere nye Sidon nkyɛn, nyimpadodow pii a wɔtsee ndzɛmba akɛse pii a ɔyɛe no, na wɔbaa ne nkyɛn.
9. Na ɔkaa kyerɛɛ n'esuafo no dɛ wɔnyɛ hɛn kakraba bi krado ntweɔn no wɔ nyimpadodow no ntsi, amma wɔaannkyer no do;
10. ɔnam dɛ ɔsaa pii yarba ntsi, dodowara a mbusu horow aba hɔn do no bɛkyeer no do dɛ worubosusuo no mu.
11. Na esunsum fi so, sɛ wohu no a, wotwa hwe n'enyim, na wɔka mu dɛ, Ɔwo nye Nyankopɔn Ba no.
12. Na Jesus braa hɔn ketsee dɛ mma wonnyi no nnkyerɛ.
13. Na ɔkɔr koko do, na ɔfrɛɛ hɔn a noara rohwehwɛ hɔn no, na wɔkɔr ne nkyɛn.
14. Na oyii duebien, dɛ wɔnye no bɛtsena,
MRK.3.15, na dɛ ɔbɔsoma hɔn ama wɔaakɛka asɛm no na woeenya tum dze etu mbɔnsam.
16. Na Simon ɔtoo no dzin Peter,
MRK.3.17, na Zebedee ba James, nye James no nua John; na ɔtoo hɔn dzin Boanerges, ɔno nye dɛ Senaman Mba;
18. nye Andrew, nye Filip, nye Bartholomew, nye Matthew, nye Tomas, nye Alfaeus ba James, nye Tadeus,
MRK.3.19, nye Keenannyi Simon, nye Judas Iskariot a ɔno na oyii no mae no.
20. Na ɔbaa fie; na nyimpadodow no behyiaa bio, ma dɛm ntsi woenntum enndzidzi mpo.
21. Na n'ebusuafo no tsee no, wofiir edzi dɛ wɔrobɔtwe no akɔ, osiandɛ nna binom reka dɛ, N'adwen mu aka.
22. Na kyerɛwfo no a wofi Jerusalɛm bae no see dɛ, Ɔwɔ Beelzebul, na mbɔnsam hɔn panyin do na ɔnam tu mbɔnsam no.
23. Na ɔfrɛɛ hɔn baa ne nkyɛn no, obubuu mbɛ see hɔn dɛ, Ɔbɛyɛ dɛn na Satan botum etu Satan?
24. Na sɛ ahenman nye no ho dzi mpaapaamu a, ahenman no nntum nngyina.
25. Na sɛ ofi nye no ho dzi mpaapaamu a, ofi no runntum nngyina.
26. Na sɛ Satan asoɛr nankasa no do na oedzi mpaapaamu a, onnkotum egyina, nna n'ewiei edu.
27. Na obi nntum nnkɔ ɔkatakyi bi ne fie nnkotu nhyɛ n'efidze do mfom mfa, gyedɛ odzi kan kyekyer ɔkatakyi no, ansaana ɔafom ne fie.
28. Mereka akyerɛ hom pefee dɛ, Bɔn nyina wɔdze bɛkyɛ nyimpa mba, nye ebususɛm a wɔbɛka nyina;
29. naaso nyia ɔbɛka ebususɛm etsia Sunsum Krɔnkrɔn no dze, orinnya fakyɛ da, na onnyiewiei afɔdzi da no do:
30. osiandɛ wɔsee dɛ, Ɔwɔ sunsum fi.
31. Na ne na nye no nuanom bae begyinaa abow no enyim somae ma wɔkɛfrɛɛ no.
32. Nna nyimpadodow tsetse ne nkyɛn, na wɔsee no dɛ, Hwɛ, wo na nye wo nuanom gyina abow enyim rohwehwɛ wo.
33. Na obuae see hɔn dɛ, Woana nye me na nye mo nuanom?
34. Na ɔtoo n'enyi hwɛɛ hɔn a wɔtsetse ne nkyɛn hyiae no, ɔsee dɛ, Hwɛ, me na nye mo nuanom.
35. Na obiara a ɔbɛyɛ Nyankopɔn ne pɛ no, ɔno nye mo nua, nye m'akyerɛbaa, nye me na.

## Tsir 4

1. Na ɔhyɛɛ ase bio kyerɛkyerɛe wɔ mpoano. Na nyimpadodow pii behyiaa ne nkyɛn, ma dɛm ntsi ɔkɔr hɛn mu kɛtsenaa ase wɔ po enyi, nna nyimpadodow no nyina wɔ mpoano wɔ daadze.
2. Na ɔkyerɛkyerɛɛ hɔn ndzɛmba pii wɔ abɛbu mu, na ɔsee hɔn wɔ ne nkyerɛkyerɛ mu dɛ,
MRK.4.3, Hom ntsie: hwɛ, oduafo no kɔree koguu aba;
4. na orugu no, ɔbaa dɛ bi koguu kwan nkyɛn na nnoma bae bɔsosɔwee.
5. Na bi koguu abosamdo mbrɛ oennya dɛtse pii; na ntsɛmara na ofirii, osiandɛ oennya dɛtse a no mu dɔ;
6. na ewia puei no, ɔhyewee, na osiandɛ onnyi ndwow ntsi ɔkyenkyenee.
7. Na bi so koguu nsoɛ mu, na nsoɛ no nyinii, na omiaa no, ma ɔannsow aba.
8. Na bi so koguu asaase pa mu, na ɔsoow aba a onyinii na ɔdɔɔ so; na ɔsoow bi eduasa, bi eduosia, bi ɔha.
9. Na ɔsee dɛ, Nyia ɔwɔ aso a wɔdze tsie no, ma ontsie.
10. Na ɔkaa no nko no, hɔn a wɔwɔ ne nkyɛn no wɔnye duebien no bisaa no mbɛ no ase.
11. Na ɔsee hɔn dɛ, Hom na wɔdze Nyankopɔn ahenman no mu esumasɛm ama hom; na hɔn a wɔwɔ ekyir no dze, wɔkyerɛ hɔn ne nyina mbɛbu mu,
MRK.4.12, ama wɔhwɛ a, wɔaahwɛ ara a wonnkohu mu, na wɔtse a wɔaatse, naaso wɔnnkɛtse ase, amma wɔaannsakyer na wɔaammfa hɔn bɔn annkyɛ hɔn., #Isa 6.9
13. Na ɔsee hɔn dɛ, Hom nnyim bɛ yi? Na ɔbɛyɛ dɛn na hom ehu mbɛ nyina ase?
14. Oduafo no gu asɛm no.
15. Na iyinom nye hɔn a wɔwɔ kwan nkyɛn no, wɔ mbrɛ wogu asɛm no; na wɔatse no, Satan ba ntsɛmara beyi asɛm no a wogui wɔ hɔn mu no.
16. Na iyinom so nye hɔn a wogu hɔn abosam do no; hɔn a wɔtse asɛm no a, ntsɛmara wɔdze dɛw gye;
17. naaso wonnyi ndwow wɔ hɔn mu, na wɔwɔ hɔ ber tsiaa bi ntsi, sɛ abɛbrɛsɛ anaa ahohia soɛr wɔ asɛm no ntsi a, ntsɛmara na ato hɔn fintsidua.
18. Iyinom nye hɔn a wogu hɔn nsoɛ mu no, hɔn a wɔatse asɛm no,
MRK.4.19, na wiadze yi mu akɔdadwen nye ahonya ndaadaa nye ndzɛmba nkaa no ho akɔndɔ kɔ hɔn mu, na omia asɛm no, ma ntsi ɔnnsow aba.
20. Na iyinom nye hɔn a wogu hɔn asaase pa mu no, hɔn a wɔtse asɛm no na wɔgye na wɔsow aba, bi eduasa, bi eduosia, na bi so ɔha.
21. Na ɔsee hɔn dɛ, Ana wɔdze kandzea ba dɛ wɔdze besi kuruw ase anaa mpa ase? Nnyɛ dɛ wɔdze besi kandzeadua do bi?
22. Na biribi nnsuma gyedɛ woribeyi akyerɛ, na woennhuntsa biribi gyedɛ ɔrebɛda gua.
23. Sɛ obi wɔ aso a wɔdze tsie a, ma ontsie.
24. Na ɔsee hɔn dɛ, Hom nhwɛ dza hom tse no yie: esusudze kor a hom dze susu no, wɔdze bosusu ama hom, na wɔdze bi bɛka hom ho.
25. Na nyia ɔwɔ no, wɔbɛma no, na nyia onnyi no, dza ɔwɔ no mpo wɔbɛgye ne nsamu.
26. Na ɔsee dɛ, Mbrɛ Nyankopɔn n'ahenman tse nye yi, dɛ nyimpa bogu aba wɔ famu;
27. na ɔbɛda na obenyan adzesaa nye adzekyee, na aba no befifir na oenyin, na onnyim mbrɛ ɔyɛe.
28. Na asaase nankasa na ɔsow aba, ahaban no dzi kan, na nkyii ɔayɛ bɛtsem, na nkyii ɔayɛ eburow wɔ bɛtsem no mu.
29. Na sɛ aba no ber a, ntsɛmara na ɔdze kantankrankye ato mu, osiandɛ twaber edu.
30. Na ɔsee hɔn dɛ, Ebɛnadze na yɛdze bɔto Nyankopɔn ahenman ho? Anaadɛ ebɛn bɛ na yɛdze bɛkyerɛ?
31. Ɔtse dɛ sinape abafua a wodua no famu a osuar kyɛn aba a ɔwɔ asaase do nyina;
32. naaso sɛ wodua a, onyin yɛ kɛse kyɛn nhaban nyina, na ɔtoto abaw akɛse, ma wimu nnoma tum yɛ hɔn mberɛbuw wɔ no nwin mu.
33. Na mbɛ a ɔtsetse dɛm yi pii na ɔdze kaa asɛm kyerɛɛ hɔn, dɛ mbrɛ wobotum etsie.
34. Na ɔannkasa annkyerɛ hɔn a ɔannka no abɛbu mu, na ɔka hɔn nko a, ɔkyerɛ n'esuafo no ndzɛmba nyina ase.
35. Dɛm da no ara, odur ewimbir no, ɔsee hɔn dɛ, Hom mma yentwa nkɔ esuegya noho.
36. Na wogyaa nyimpadodow no kwan no, wɔkɔr hɛmba a Jesus wɔ mu no mu. Nna ahɛn nkakraba bi so ka ho.
37. Na mframa kɛse bɔɔ huu, na asorɛkye bui bɔhwee hɛn no mu, ma nna ɔreyɛ ayɛ ma.
38. Nna Jesus dze, ɔwɔ hɛntu ada wɔ sundze do; na wonyaan no na wɔsee no dɛ, Kyerɛkyerɛfo, ɔnnyɛ wo asɛm dɛ yɛremem?
39. Na onyanee no, ɔbraa mframa no, na ɔsee po no dɛ, Taa dzinn! Na mframa no dwee, na ɔyɛɛ dzinn koraa.
40. Na ɔsee hɔn dɛ, Ebɛnadze ntsi na hom yɛ ehufo dɛm yi? Ana hom da ho nnyi gyedzi?
41. Na wosuroo pii, na wɔsesee hɔnho dɛ, Woana nye yi a mframa na po mpo wotsie n'asɛm yi?

## Tsir 5

1. Na wɔbaa po no n'egya wɔ Gerasafo asaase do.
2. Na ofii hɛn no mu no, ntsɛmara na nyimpa bi a ɔwɔ sunsum fi fiir abodan mu wɔ esiei behyiaa no:
3. ɔno na ɔdze abodan mu ayɛ ne tsenabew; na obiara nntum mmfa nkɔnsɔnkɔnsɔn mpo nnkyekyer no bio,
MRK.5.4, mber pii na wɔdze mpokyerɛ nye nkɔnsɔnkɔnsɔn akyekyer no, na ɔatsetsew nkɔnsɔnkɔnsɔn no mu, ebubu mpokyerɛ no mu, na obiara nnyi ahoɔdzen dɛ ɔbɔdwedwe no.
5. Na dabaa adzekyee nye adzesaa nyina nna ɔwɔ abodan mu nye nkokwaa do, ɔretseatsea mu, na ɔdze abo rutwitwa noho.
6. Na ohun Jesus wɔ ekyirekyir no, otutuu mbirika kɔkotoow no;
7. na ɔdze ndze kɛse tseaa mu see dɛ, Menye wo wɔ ebɛn yɛ, Jesus, Ɔsorsor Nyankopɔn Ba? Meka Nyankopɔn dɛ mma nnhaw me!
8. Osiandɛ nna Jesus ase no dɛ, Sunsum fi, fi nyimpa no mu!
9. Na Jesus bisaa no dɛ, Wo dzin dze dɛn?  Na ɔsee no dɛ, Me dzin dze Legyin, osiandɛ yɛdɔɔ so.
10. Na ɔserɛɛ no pii dɛ mma ɔmmpam hɔn mmfi asaase no do.
11. Nna mprekokuw kɛse bi wɔ kokwaa ne nkyɛn a woridzidzi.
12. Na wɔserɛɛ no see dɛ, Soma hɛn mpreko no mu, ma yɛnkɔ hɔn mu.
13. Na ɔmaa hɔn kwan. Na esunsum fi no fiir edzi kɛhɛɛn mpreko no mu, na okuw no nyina faa twitwi kesiaan ɔbo kronn no koguguu po no mu, wɔbɛyɛ mpemebien, na wɔtseetsee wui wɔ po no mu.
14. Na hɔn a wɔrenyɛn mpreko no guanee na wɔkɛkae wɔ kurow no mu na no nkwaado. Na wopuei bɔhwɛɛ adze kor a aba no.
15. Na wɔbaa Jesus nkyɛn no, wobohun nyia mbɔnsam faa no no dɛ ɔtse hɔ hyɛ atar, na n'adwen mu atsew no, mekyerɛ nyia a onyaa Legyin no a; na wosuroi.
16. Na hɔn a wohunii no kaa mbrɛ ɔyɛɛ nyia mbɔnsam faa no nye mpreko no ho asɛm kyerɛɛ hɔn.
17. Na wɔhyɛɛ ase serɛɛ Jesus dɛ omfi hɔn apaamu hɔ nkɔ.
18. Na ɔrokɔ hɛn no mu no, nyimpa a nkan no mbɔnsam faa no no serɛɛ no dɛ ɔnye no bɛtsena.
19. Naaso Jesus amma no kwan, na ɔsee no dɛ, Kɔ wo fie wɔ w'ebusuafo nkyɛn kɛka ndzɛmba akɛse a Ewuradze ayɛ ama wo, na mbrɛ oesi ehu wo mbɔbɔr no.
20. Na osii mu kɔree, na ɔkɛhyɛɛ ase kaa ndzɛmba akɛse a Jesus yɛe maa no no wɔ Dekapolis, na ɔyɛɛ nyimpa nyina nwanwa.
21. Na Jesus nam hɛn no mu twae baa esuegya bio no, nyimpadodow pii behyiaa no ho: nna ɔwɔ mpoano.
22. Na nhyiamudan mu mpanyimfo no mu baako a ne dzin dze Jairus bae; na ohun no no, ɔhwee n'ananadze,
MRK.5.23, na ɔserɛɛ no pii dɛ, Me babaa kakraba ruwu: meserɛ wo, bra bɛfa wo nsa to no do, ma no ho nyɛ no dzen na onnya nkwa.
24. Na ɔnye no kɔree, na nyimpadodow pii kaa no do, na wɔkyeer no do.
25. Na ɔbaa bi a oenya bɔgyaagu mfe duebien,
MRK.5.26, na oehu amandze pii wɔ eduyɛfo pii nsa, na ɔahwer dza ɔwɔ nyina, na ɔnnyɛ yie biara, na mbom sor araa na yarba no kɔ no,
MRK.5.27, tsee Jesus ne nka no, obedzii n'ekyir nyimpadodow no mu dze ne nsa bɛkaa n'atar;
28. osiandɛ ɔsee dɛ, Sɛ meka n'atar nko mpo a, mo ho bɛyɛ me dzen.
29. Na ntsɛmara no bɔgya bura wewee, na ɔtsee wɔ no honam mu dɛ woeyi no mbusu no kɔ.
30. Na ntsɛmara Jesus hun wɔ no mu dɛ ahoɔdzen a ɔwɔ no mu no bi efi mu no, ɔdaan noho wɔ nyimpadodow no mu see dɛ, Woana dze ne nsa kaa m'atar?
31. Na n'esuafo no see no dɛ, Ehu dɛ nyimpadodow no akyer wo do, na afei iribisa dɛ, Woana dze ne nsa kaa me yi ɛ?
32. Na ɔtoo n'enyi aprɔw dɛ obohu nyia ɔyɛɛ dɛm adze no.
33. Na ɔbaa no, onyim dza wɔayɛ wɔ no mu no, dze suro nye ahopopo bae botwae hwee n'enyim na ɔkaa nokwar no nyina kyerɛɛ no.
34. Na ɔsee no dɛ, Babaa, wo gyedzi agye wo: kɔ asomdwee mu, na wo ho nyɛ wo dzen mfi wo mbusu mu.
35. Na Jesus da ho rekasa no, binom fi nhyiamudan mu panyin no ne fie bae bɛsee dɛ, Wo babaa no ewu: eda ho ara rehaw Kyerɛkyerɛfo no ayɛ dɛn?
36. Na Jesus tsee asɛm a wɔreka no, ɔsee nhyiamudan mu panyin no dɛ, Mma nnsuro, na gye dzi ara.
37. Na ɔamma obiara kwan ma oeenndzi n'ekyir, gyedɛ Peter nye James nye John, James no nua no.
38. Na wɔbaa nhyiamudan mu panyin no ne fie; na Jesus hun dɛ hɔ ayɛ gyigyeegye, na nkorɔfo rusu na wɔreka mmɔn.
39. Ɔkɛhɛɛn hɔ no, ɔsee hɔn dɛ, Ɔyɛ dɛn na hom reyɛ dede na hom rusu yi? Abofra no nnwui, na ɔada.
40. Na hɔn dze, wɔsereew no twee. Na Jesus yii hɔn nyina edzi no, ɔfaa abofraba no n'egya nye ne na na ɔnye hɔn a wɔka no ho no kɔr mbrɛ abofraba no wɔ.
41. Na osuoo abofraba no ne nsamu, na ɔsee dɛ, ne nkyerɛase nye dɛ, Akataasia, mese wo dɛ, Nyan., Talita
42. Na ntsɛmara na akataasia no soɛree na ɔnantsewee: (nna oedzi mfe duebien.) Na ntsɛmara hɔn ho boow hɔn kɛse.
43. Na ɔbraa hɔn ketsee dɛ mma wɔnnka ma obiara nntse, na ɔsee dɛ wɔmma abofra no biribi ma ondzi.

## Tsir 6

1. Na Jesus fii hɔ kɔree, na ɔbaa nankasa no kurow mu, na n'esuafo no dzii n'ekyir.
2. Na ahomgyeda no durii no, ɔhyɛɛ ase kyerɛkyerɛe wɔ nhyiamudan no mu, na nyimpadodow no tsiee no no, hɔn ho boow hɔn dɛ, Henfa na oyi nyaa dɛm ndzeyɛɛ yi? Ebɛn nyansa nye dza wɔdze ama no yi, na ebɛn tum ndwuma nye dza ɔdze ne nsa ayɛ yi?
3. Ana nnyɛ odwimfo no a ɔyɛ Mary ne ba no, James nye Judas nye Simon hɔn nua no nye yi bi? Ana nnyɛ ne nkyerɛbaa na wɔwɔ hɛn nkyɛn ha yi? Na ɔyɛɛ hɔn fintsidua.
4. Na Jesus see hɔn dɛ, Enyidzi mmbɔ nkɔnhyɛnyi gyedɛ nankasa no kurow mu, nye n'ebusuafo mu, nye nankasa ne fie.
5. Na oenntum annyɛ tum edwuma biara wɔ hɔ, gyedɛ ayarfo kumaabi a ɔdze ne nsa too hɔn do yɛɛ hɔn edur.
6. Na gyedzi a wonnyi yɛɛ no nwanwa. Nna okekyiin nkurobaase kyerɛkyerɛe.
7. Na ɔfrɛɛ duebien no, na ɔhyɛɛ ase somaa hɔn beenu beenu, na ɔmaa hɔn tum wɔ esunsum fi do;
8. na ɔhyɛɛ hɔn dɛ mma wɔmmfa biribiara nntu kwan, gyedɛ poma nko: mma wɔmmfa edziban anaa kotoku, anaa sika wɔ hɔn abɔdo mu;
9. na wɔnhyɛ mpaboa, na mma wɔnnhyɛ ntar ebien.
10. Na ɔsee hɔn dɛ, Beebiara mbrɛ hom bɛhɛn fi biara mu no, hom ntsena hɔ nkodu dɛ hom befi hɔ akɔ.
11. Na kurow biara a ɔnnkɛgye hom no, na wonnketsie hom wɔ mu no, hom fi hɔ rokɔ a, hom mporoporow hom ananadze huntuma ngye dase ntsia hɔn.
12. Na wɔkɔree kɛpae mu kaa dɛ wonnu hɔnho.
13. Na wotuu mbɔnsam pii na wɔdze ngo seraa ayarfo pii saa hɔn yarba.
14. Na Ɔhen Herod tsee, osiandɛ Jesus ne dzin tahyee: na ɔsee dɛ, John Onumanyi no enyan efi ewufo mu: dɛm ntsi na tum ndzɛmba yi reyɛ no mu edwuma no.
15. Na binom see dɛ, Elija a; na binom so see dɛ, Nkɔnhyɛnyi a, tse dɛ nkɔnhyɛfo no mu baako.
16. Na Herod tsee no, ɔsee dɛ, John a mutwaa ne tsir no enyan bio.
17. Nna Herod nankasa asoma ma woekosuo John mu akyer no akɔto efiadze, wɔ no nua Filip yer Herodias ntsi: osiandɛ nna Herod awar no., #Luk 3.19
18. Na John see Herod dɛ, Ɔmmfa mbra mu mma wo dɛ ebɔwar wo nua ne yer.
19. Na Herodias kyekyeer no hyɛɛ ne yamu, na ɔpɛɛ dɛ oku no, naaso oenntum:
20. osiandɛ Herod suroo John, nna onyim dɛ ɔyɛ nyimpa tsenenee nye krɔnkrɔn ntsi, ɔbɔɔ no ho ban. Sɛ oritsie no a, no ho hyehye no dodow, naaso ɔdze dɛw tsiee no.
21. Na da bi a Herod ridzi n'awoda no, ɔtoo pon maa n'ekunyin nye n'asafohen nye Galilii mpanyimfo;
22. na Herodias ne babaa bae bɛsawee ma ɔsɔɔ Herod nye hɔn a wɔtse edzidzi no enyiwa: na ɔhen no see akataasia no dɛ, Bisa me biribiara a epɛ, na medze bɛma wo.
23. Na ɔkaa ntam kyerɛɛ no dɛ, Biribiara a ibebisa me no, medze bɛma wo dze ekesi m'ahenman ne fa.
24. Na ɔkɔree kɛsee ne na dɛ, Mimbisa ebɛnadze? Na ne na see dɛ, John Onumanyi no ne tsir.
25. Na ntsɛmara ɔyɛɛ har baa ɔhen ne nkyɛn, na ɔbɛsee no dɛ, Mepɛ dɛ edze John Onumanyi no ne tsir to prɛtse mu ma me seseiara.
26. Na ɔyɛɛ ɔhen no yaw dodoodow, na osian ne ntam nye hɔn a wɔnye no tse edzidzi no ntsi, ɔammpɛ dɛ ɔbɛka oho akyerɛ no.
27. Na ntsɛmara ɔhen no somaa ɔbrafo hyɛɛ no dɛ ɔnkɛfa tsir no mbra; na ɔkɔree kotwaa John ne tsir wɔ efiadze,
MRK.6.28, na ɔdze ne tsir no too prɛtse mu bae, na ɔdze maa akataasia no, na akataasia no dze kɛmaa ne na.
29. Na n'esuafo no tsee no, wɔbae bɛfaa no fun na wɔdze kɔtoo nda bi mu.
30. Na asomafo no boaa hɔn ano baa Jesus nkyɛn na wɔbɛkaa dza wɔayɛ nye dza wɔakyerɛkyerɛ nyina kyerɛɛ no.
31. Na ɔsee hɔn dɛ, Homankasa hom mbra sar do nkyɛn beebi, na hom mbɔhom kakra.  Osiandɛ nna dodowara reba rokɔ ma wonnya adagyer nndzidzi mpo.
32. Na wosii mu nam hɛn mu kɔr sar do beebi.
33. Na nyimpa pii hun dɛ worisi mu, na wonyim hɔn no, wofi nkurow nyina mu tutuu mbirika nam daadze kɔr hɔ, na wotwaar hɔn ano.
34. Na ɔbaa daadze no, ohun nyimpadodow pii na ne yamu hyehyee no maa hɔn osiandɛ wɔtse dɛ nguan a wonnyi ɔhwɛfo; na ɔhyɛɛ ase kyerɛkyerɛɛ hɔn ndzɛmba pii.
35. Na adze rebɛsa no, n'esuafo no baa ne nkyɛn bɛsee dɛ, Ha yɛ sar do, na adze so resa;
36. gyaa hɔn ma wɔnkɔ nkuroba nye nkuraase a etwa ehyia yi mu nkɔtɔ biribi ndzi.
37. Na Jesus buaa hɔn dɛ, Homara hom mma hɔn biribi ma wondzi.  Na wɔsee no dɛ, Ana yɛnkɔtɔ paanoo sika denare ahaenu mfa mma hɔn ma wondzi?
38. Na ɔsee hɔn dɛ, Hom wɔ paanoo ahen? Hom nkɔhwɛ.  Na wɔkɔhwɛe no wɔsee dɛ, Enum, nye esunam ebien.
39. Na ɔhyɛɛ hɔn dɛ wɔmma hɔn nyinara ntsenatsena ekuw ekuw wɔ efuw momon no do.
40. Na wɔtsenatsenaa akyerɛpɛn akyerɛpɛn, ɔha, ɔha, nye eduonum, eduonum.
41. Na ɔfaa paanoo enum no, nye esunam ebien no, na ɔhwɛɛ sor no, ohyiraa do, na obubuu paanoo no, na ɔdze maa n'esuafo no dɛ wɔmfa ntoto hɔn enyim; na ɔkyɛɛ esunam ebien no mu maa hɔn nyinara.
42. Na hɔn nyina dzidzii na wɔmee.
43. Na wɔtasee mporoporoba nkɛntsɛn duebien nye esunam no so bi.
44. Na hɔn a wodzii paanoo no, wɔyɛ mbarimba mpemenum.
45. Na ntsɛmara opiapiaa n'esuafo no dɛ wɔnkɔ hɛn mu na wondzi n'enyim kan wɔ esuegya noho wɔ Bɛtsaeda, ma ɔno nhwɛ, ngya nyimpadodow no kwan.
46. Na ɔkraa hɔn no, osii mu kɔr kokwaa do kɔsɔree.
47. Na odur anafua no, nna hɛn no wɔ po finimfin, na no nko wɔ daadze.
48. Na ohun dɛ wɔrofona akwan, osiandɛ mframa esi hɔn enyim no, bɛyɛ anafua dasu a otsia anan no mu no ɔnantseew po enyi baa hɔn nkyɛn, na ɔyɛɛ dɛ ɔrepɛ apa hɔn ho;
49. na hɔn dze, wohun dɛ ɔrenantsew po enyi no, wɔdween dɛ saman a, na wɔkekaa mu,
MRK.6.50, osiandɛ hɔn nyina hun no ma hɔn akoma tui. Na ntsɛmara ɔnye hɔn kasae, na ɔsee hɔn dɛ, Hom nhyɛ dzen: mara a, mma hom nnsuro.
51. Na ɔkɔr hɔn nkyɛn wɔ hɛn no mu, na mframa no gyaae. Na hɔn ho boow hɔn dodoodow koraa,
MRK.6.52, osiandɛ wɔanntse paanoo no ho asɛm no ase, nna hɔn akoma epirim.
53. Na wotwae no, wɔbaa Genesaret asaase do na wodwirii.
54. Na wofii hɛn mu no, ntsɛmara na wohun no,
MRK.6.55, na wotutuu mbirika kekyiin asaase nyina mu, na wɔhyɛɛ ase soaa hɔn a wɔyar wɔ nkɛtɛ do baa beebiara a wɔtsee dɛ ɔwɔ no.
56. Na beebiara a ɔkɔree, nkurobaase anaa nkurow anaa nkuroba mu o, wɔdze ayarfo totoo gua do, na wɔserɛɛ no dɛ ɔmma wɔmfa hɔn nsa nka n'atar ano ndwow nko kɛkɛ; na dodow a wɔkaa no no, hɔn ho yɛɛ hɔn dzen.

## Tsir 7

1. Na Farisiifo no nye kyerɛwfo bi a wofi Jerusalɛm bae behyiaa ne nkyɛn,
MRK.7.2, na wohun dɛ n'esuafo no bi dze nsa a ho nntsew, ɔno nye dɛ nsa a wɔannhohor ho, ridzidzi.
3. (Na Farisiifo no nye Jewfo nyina, sɛ wɔannhohor hɔn nsa ho yie a, wonndzidzi, na wokitsa mpanyimfo atsetsesɛm no mu;
4. na sɛ wofi gua do ba, na wɔannhohor hɔnho a, wonndzidzi, na ndzɛmba pii ka ho a wɔagye dɛ wobosuo mu, nkɔɔpow nye nhina nye nyewasɛn ho hohor.)
5. Na Farisiifo no nye kyerɛwfo no bisaa no dɛ, Ebɛnadze ntsi na w'esuafo nnantsew mpanyimfo atsetsesɛm no do, na wɔdze nsa a ho nntsew dzidzi yi?
6. Na ɔsee hɔn dɛ, Isaia hyɛɛ hom ndabrabafo ho nkɔm yie dɛ  (dɛ mbrɛ wɔakyerɛw no), Ɔman yi dze hɔn anofamfa dzi me nyi, Na hɔn akoma dze, ɔnye me ntamu twe kɛse;
7. Na wɔsɔr me gyan, Wɔkyerɛkyerɛ nkyerɛkyerɛ a ɔyɛ nyimpa ahyɛdze.
8. Hom egya Nyankopɔn ne mbra hɔ: na hom esuo nyimpa atsetsesɛm mu.
9. Na ɔkɔr do see hɔn dɛ, Hom pow Nyankopɔn ne mbra no papaara pi, ama hom eedzi hom atsetsesɛm do.
10. Na Moses kaa dɛ, Dzi w'egya nye wo na nyi, na, Obiara a ɔhyɛ egya anaa na ahorba no, owu na onwu;
11. naaso hom dze, hom se dɛ, Sɛ nyimpa bi se n'egya anaa ne na dɛ, biribiara a nkyɛ edze benya mo ho mfaso no yɛ Korban (ɔnye dɛ, Akyɛdze a ɔyɛ Nyankopɔn dze) a, , #7.11 Anaadɛ
12. ɔno hom mma no kwan dɛ mma ɔnnyɛ biribi mma n'egya anaa ne na bio:
13. ɔnam hom atsetsesɛm a hom dze bae no do, hom amma Nyankopɔn asɛm enntsim; na ndzɛmba a ɔtse dɛm pii na hom yɛ.
14. Na ɔfrɛɛ nyimpadodow no baa ne nkyɛn bio no, ɔsee hɔn dɛ, Hom nyina ntsie me na hom ntse ase:
15. biribiara nnyi nyimpa ho a ɔkɔ no mu a obotum egu no ho fi; na dza ofi nyimpa mu ba no, ɔno na ogu nyimpa ho fi.
16. Sɛ obiara wɔ aso a wɔdze tsie a, wɔmma ontsie.
17. Na ofii nyimpadodow no nkyɛn kɔr fie no, n'esuafo no bisaa no bɛ no ase.
18. Na ɔsee hɔn dɛ, Ana hom so nnyi ntseasee dɛm? Ana hom nnhu dɛ biribiara a ofi nyimpa ho kɔ no mu no, onntum nngu no ho fi,
MRK.7.19, osiandɛ ɔnnkɔ n'akoma mu, na mbom ɔkɔ yafun mu, na okeyi gu egyanan mu.  [Ɔkaa yi dze tseew edziban nyina ho.]
20. Na ɔsee dɛ, Dza ofi nyimpa no mu ba no, ɔno na ogu ho fi.
21. Na nyimpa akoma mu, na adwembɔn fi ba, ndwamanyɛ,
MRK.7.22, adzewia, ewudzi, ayefasɛm, enyiber, emumuyɛ, nsisi, atantanbra, enyibɔn, ebususɛm, ntsɛn, nkwaseasɛm:
23. ndzebɔn yinom nyina fi mu na ɔba na ogu nyimpa ho fi.
24. Na ɔsoɛree fii hɔ kɔr Taere nye Sidon ntoaado. Na ɔkɔr fi bi mu, na ɔammpɛ dɛ obiara tse, naaso oenntum ennsuma.
25. Na ntsɛmara ɔbaa bi a ne babaa kakraba wɔ sunsum fi tsee ne nka no, ɔbae bɔhwee n'ananadze.
26. Na ɔbaa no yɛ Griiknyi, na n'awoo mu ɔyɛ Sirofonisianyi; na ɔserɛɛ no dɛ ontu sunsum fi no mfi ne babaa no mu.
27. Na Jesus see no dɛ, Ma mba no mmee ansaana, na ɔnnsɛ dɛ wɔfa mba edziban tow ma mbɔdɔm.
28. Na obuae see no dɛ, Mo wura, ɔyɛ nokwar dze; naaso pon ase mbɔdɔm no, wodzi mba hɔn mporoporoba no bi.
29. Na Jesus see no dɛ, Asɛm a aka yi ntsi kɔ: sunsum fi no efi wo babaa no mu.
30. Na osii mu kɔr ne fie no, ohun dɛ abofraba no da mpa do, na sunsum fi no efi no mu kɔ.
31. Na ofii Taere ntoaado bio koduaa Sidon mu dze faa Dekapolis ntoaado ne finimfin baa Galilii po ho.
32. Na wɔdze otsitsifo a ɔpo dodow brɛɛ no, na wɔserɛɛ no dɛ ɔmfa ne nsa nto no do.
33. Na ɔdze no fii nyimpadodow no mu kɔr nkyɛn na ɔdze ne nsatseaba hyɛɛ n'asowa mu, na ɔtoo ntafi dze kaa ne tɛkyerɛma,
MRK.7.34, na ɔhwɛɛ sor sii nkrum see no dɛ, ase nye dɛ, Bue., Efaata, MRK.7.35, Na n'aso buebuei na ne tɛkyerɛma ase ahoma sanee, na ɔkasaa yie.
36. Na ɔbraa hɔn dɛ mma wɔnnka nnkyerɛ obiara; na mpɛn dodow a ɔbraa hɔn no, mpɛn dodow a wɔdze tahyee kɛse nye no.
37. Na ɔyɛɛ hɔn ahobow mbordo, na wɔsee dɛ, Ɔayɛ ndzɛmba nyina yie: ɔma tsitsifo tse asɛm na ɔma mmum kasa.

## Tsir 8

1. Dɛm mber no mu no, ɔbaa dɛ nyimpadodow no dɔɔ so bio na wonnyi biribi a wodzi no, Jesus frɛɛ n'esuafo no see hɔn dɛ,
MRK.8.2, Me yamu hyehye me ma nyimpadodow yi, osiandɛ wɔatsena me nkyɛn ndaansa yi na wonnyi biribi a woridzi;
3. sɛ migya hɔn kwan ma wɔdze kɔm kɔ fie a, wɔbɔtotɔ bitsi wɔ kwan mu, osiandɛ hɔn mu binom fi ekyirekyir bae.
4. Na n'esuafo no buaa no dɛ, Henfa na nyimpa benya paanoo a ɔdze bɛmee yinom wɔ sar yi do ha?
5. Na Jesus bisaa hɔn dɛ, Paanoo ahen na hom wɔ?  Na wɔsee dɛ, Esuon.
6. Na ɔhyɛɛ nyimpadodow no dɛ wɔntsena famu, na ɔfaa paanoo esuon no, na ɔdaa ase no, obubui, na ɔdze maa n'esuafo no dɛ wɔmfa ntoto hɔn enyim; na wɔdze totoo nyimpadodow no enyim.
7. Nna wɔwɔ esunam kakraba bi, na ohyiraa do na ɔkaa dɛ wɔmfa no so ntoto hɔn enyim.
8. Na wodzidzii mee, na wɔtasee mporoporoba a ɔkae no nkɛntsɛn esuon.
9. Nna nyimpa no bɛyɛ mpemanan. Na Jesus gyaa hɔn kwan.
10. Na ntsɛmara ɔnye n'esuafo no kɔr hɛn mu na ɔbaa Dalmanuta afamu.
11. Na Farisiifo no bae, na wɔhyɛɛ ase nye no yiyii nsɛm ano, hwehwɛɛ asɛnkyerɛdze bi a ofi sor, dze sɔɔ no hwɛe.
12. Na osii nkrum kɛse wɔ no sunsum mu, na ɔsee dɛ, Ebɛnadze ntsi na ɔsantsen yi rohwehwɛ asɛnkyerɛdze yi? Mereka no nokwar mu kyerɛ hom dɛ, Wɔremmfa asɛnkyerɛdze biara mma ɔsantsen yi.
13. Na ogyaa hɔn hɔ, na ɔtsenaa hɛn mu bio kɔr esuegya noho.
14. Na hɔn werɛ fiir dɛ wɔbɛfa paanoo, nna wonnyi biribi wɔ hɛn no mu wɔ hɔn nkyɛn dɛ paanoo kor pɛ.
15. Na ɔhyɛɛ hɔn dɛ, Hom nhwɛ yie wɔ Farisiifo mbɔrkaw nye Herod no mbɔrkaw ho.
16. Na wosusui sesee hɔnho dɛ, Gyama yennyi paanoo ntsi a.
17. Na Jesus hunii no, ɔsee hɔn dɛ, Ɔyɛ dɛn na hom susu dɛ osiandɛ hom nnyi paanoo ntsi a? Ana hom nnyae nnhunii, eso hom nntse ase? Hom akoma epirim anaa?
18. Ana hom wɔ enyiwa naaso hom nnhu adze? Na hom wɔ aso na hom nntse? Ana hom nnkaa?
19. Mububuu paanoo enum maa mpemenum no, mporoporoba nkɛntsɛnma ahen na hom tasee?  Nna wɔsee no dɛ, Duebien.
20. Na esuon no so a memaa mpemanan no, mporoporoba mbirefi ma ahen na hom tasee?  Na wɔsee dɛ, Esuon.
21. Na ɔsee hɔn dɛ, Ana hom da ho nntse ase?
22. Na wɔbaa Bɛtsaeda; na wɔdze onyifurafo bi brɛɛ no, na wɔserɛɛ no dɛ ɔmfa ne nsa nka no.
23. Na osuoo onyifurafo no ne nsamu dze no fii ekuroba no mu; na ɔtoo ntafi guu n'enyiwa do, na ɔdze ne nsa too no do no, obisaa no dɛ, Ihu adze anaa?
24. Na ɔmaa n'enyiwa do, na ɔsee dɛ, Muhu nyimpa, na muhu hɔn tse dɛ ndua nenam.
25. Nkyii ɔdze ne nsa guu n'enyiwa do bio, ma ɔhwɛɛ n'enyim tɔɔtsenn, na no ho sanee, na ohun adze nyina krɔnn.
26. Na ɔmaa ɔkɔr ne fie see no dɛ, Mma nnkɔ ekuroba no mu hɔ mpo.
27. Na Jesus nye n'esuafo no fii hɔ kɔr Kaesarea Filipi nkuroba no mu; na obisaa n'esuafo no wɔ kwan mu dɛ, Nyimpa se dɛ woana nye me?
28. Na wobuae see no dɛ, John Onumanyi no a, na binom se, Elija a; binom so se, Nkɔnhyɛfo no mu baako a., #Mar 6.14, 15; Luk 9.7
29. Na Jesus noara bisaa hɔn dɛ, Na hom dze, hom se dɛ woana nye me?  Peter buae see no dɛ, Ɔwo nye Kraest no., #Joh 6.68
30. Na ɔbraa hɔn dɛ mma wɔnnka no ho asɛm nnkyerɛ obiara.
31. Na ɔhyɛɛ ase kyerɛkyerɛɛ hɔn dɛ ɔsɛ nyimpa Ba no dɛ obohu amandze pii, na mpanyimfo nye asɔfompanyin nye kyerɛwfo no apow no, na woeku no, na ne ndaansa ɔasoɛr.
32. Na ɔkaa asɛm no petee. Na Peter suoo no mu, na ɔhyɛɛ ase twuuw n'enyim.
33. Na ɔno dze, ɔdaan noho hwɛɛ n'esuafo no no, otwuuw Peter n'enyim see dɛ, Fi mo do, Satan: na enndwen Nyankopɔn dze, na nyimpa dze na edwen.
34. Na ɔfrɛɛ nyimpadodow no nye n'esuafo no so baa ne nkyɛn no, ɔsee hɔn dɛ, Sɛ obi pɛ dɛ odzi m'ekyir a, ma ɔmpa noho ekyir, na ompegya ne mbeamudua na ɔnka mo do.
35. Na obiara a ɔpɛ dɛ ɔgye ne kra nkwa no, ɔbɛyew no, na obiara a emi nye asɛmpa no ntsi ne nkwa befi ne nsa no, wɔbɛgye no nkwa.
36. Na sɛ nyimpa nya wiadze nyina ma ntsi ɔhwer no nkwa a, ebɛn mfaso na obenya?
37. Na ebɛnadze na nyimpa bɛma dze asesa no nkwa?
38. Osiandɛ obiara a n'enyi bɔto emi nye me nsɛm ho wɔ awartofo nye ndzebɔnyɛfo santsen yi mu no, ɔno so na nyimpa Ba no n'enyi bɔto no ho, ber a ɔnye n'abɔfoe krɔnkrɔn bɛba wɔ n'egya n'enyimnyam mu no.

## Tsir 9

1. Na Jesus see hɔn dɛ, Nokwar mese hom dɛ, Hɔn a wogyina ha yi, binom wɔ hɔ a wɔronnsɔ owu nnhwɛ ansaana woehu Nyankopɔn n'ahenman no dɛ ɔdze tum aba.
2. Na ndaesia ekyir no, Jesus faa Peter nye James nye John, na ɔdze hɔn nko kɔr nkyɛn wɔ kokwaa tsentsen bi do; na ɔsakyeree wɔ hɔn enyim;, #2 Pet 1.17
3. na n'atar hyerɛɛn fitafita, dɛ mbrɛ asaase yi do ɔtanhofo biara nnkotum ahoa no dɛm.
4. Na Elija nye Moses puee hɔn nkyɛn, na wɔnye Jesus kasae.
5. Na Peter buae see Jesus dɛ, Kyerɛkyerɛfo, oye ma hɛn dɛ yɛtsena ha, na ma yɛmbɔ asese ebiasa, wodze kor, Moses dze kor, Elija dze kor.
6. Nna onnhu dza ɔnka, osiandɛ nna suro kɛse aka hɔn.
7. Na mununkum bi bɛkataa hɔn do, na ndze fii mununkum no mu baa dɛ, Oyi nye mo Dɔba no: hom ntsie no.
8. Na amonmu hɔ ara wɔtotoo hɔn enyiwa, naaso woennhu nyimpa biara dɛ Jesus nko, nye hɔnara.
9. Na wofi kokwaa do risian no, ɔbraa hɔn dɛ mma wɔnnka dza wohunii no nnkyerɛ obiara, gyedɛ nyimpa Ba no asoɛr efi ewufo mu ana.
10. Na wosuoo asɛm no mu, na wobisabisaa hɔnho dɛ ewufo mu soɛr no ase nye dɛn.
11. Na wobisaa no see dɛ, Ɔyɛ dɛn na kyerɛwfo no ka dɛ ɔsɛ dɛ Elija idzi kan ba?
12. Na ɔsee hɔn dɛ, Elija dze, obedzi kan aba ampa, na ɔaabɔtoto ndzɛmba nyina yie: na ebɛnadze ntsi na wɔakyerɛw no nyimpa Ba no ho dɛ obohu amandze pii naaso wonnkobu no hwee?
13. Na mese hom dɛ Elija aba dada, na eso wɔayɛ no dza wɔpɛ nyina, dɛ mbrɛ wɔakyerɛw no wɔ no ho.
14. Na wodur esuafo no nkyɛn no, wohun nyimpadodow pii wɔ hɔn ho, na kyerɛwfo dɛ wɔnye hɔn riyiyi asɛm ano.
15. Na ntsɛmara nyimpadodow no nyina hun Jesus no, hɔn ho dwiriiw hɔn, na wotutuu mbirika bae bekyiaa no.
16. Na Jesus bisaa hɔn dɛ, Ebɛn asɛm na hom nye hɔn riyiyi ano yi?
17. Na nyimpadodow no mu baako buaa no dɛ, Kyerɛkyerɛfo, medze me babanyin brɛɛ wo, osiandɛ ɔwɔ mmum sunsum;
18. na beebiara a osuo no mu no, ɔtsetsew noho gu, na n'ano twa ehur, na ɔtwɛr ne se, na ɔkyenkyen: na mesee w'esuafo no dɛ wontu no, naaso woenntum.
19. Na obuae see hɔn dɛ, Ao santsen a hom nnyi gyedzi, menye hom ntsena nkodu dabɛn? Hom mfa no mbrɛ me.
20. Na wɔdze no brɛɛ Jesus; na ohun Jesus no, ntsɛmara na sunsum no twaa no ehim, na ɔhwee daadze ma opirepirewii, na n'ano twaa ehur.
21. Na Jesus bisaa n'egya dɛ, Iyi yɛɛ no mber dodow bɛn nye yi?  Na ɔsee dɛ, Ofi no mbofraber mu;
22. na mpɛn pii na ɔaka no ato gya, nye nsu mu, dɛ ɔbɛsɛɛ no; na sɛ ibotum ayɛ ho biribi a, hu hɛn mbɔbɔr na boa hɛn.
23. Na Jesus see no dɛ, Sɛ ibotum a! Nyia ɔgye dzi no, ndzɛmba nyina botum ayɛ hɔ ama no.
24. Na ntsɛmara abofra no n'egya tseaa mu see dɛ, Megye midzi: boa me wɔ m'ekyingye gye ho.
25. Na Jesus hun dɛ nyimpadodow dze enguan reba no, ɔbɔɔ sunsum fi no ham see no dɛ, Ɔwo, sunsum mmum nye tsitsifo, mara mehyɛ wo dɛ fi no mu fi, na mma nnkɔ no mu bio.
26. Na ɔkaa mu na otwaa no ehim pii no, ofii no mu firii; na ɔbɛyɛɛ dɛ owufo, ma dodowara see dɛ, Oewu.
27. Na Jesus suoo ne nsamu maa no do, na ɔsoɛree.
28. Na Jesus baa fie no, n'esuafo no bisaa no nsumaa mu dɛ, Ebɛnadze ntsi na yeenntum enntu no yi?
29. Na ɔsee hɔn dɛ, Iyi ne saso nntum nndua biribiara do mmpue gyedɛ mpaabɔ [na akɔnkyen] do.
30. Na wofii hɔ kotwaa mu wɔ Galilii, na ɔammpɛ dɛ obiara tse.
31. Na ɔkyerɛkyerɛɛ n'esuafo no, na ɔsee hɔn dɛ, Woriyi nyimpa Ba no ahyɛ nyimpa nsa, na woboku no; na woku no a ne ndaansa no ɔbɔsoɛr bio.
32. Na hɔn dze, wɔanntse asɛm no ase, naaso wosuroo dɛ wobebisa no.
33. Na wɔbaa Karpernaum; na ɔwɔ fie no, obisaa hɔn dɛ, Ebɛnadze na hom dwendween ho wɔ kwan mu no?
34. Na womuaa hɔn ano: osiandɛ wɔadwendwen wɔ hɔn mu wɔ kwan mu dɛ woana na ɔyɛ kɛse.
35. Na ɔtsenaa ase no, ɔfrɛɛ duebien no see hɔn dɛ, Sɛ obi pɛ kan edzi a, obedzi hom nyina ekyir na ɔbɛyɛ hom nyina somfo., #Mat 20.26, 27; 23.11; Mar 10.43
36. Na ɔfaa abofraba sii hɔn finimfin, na ɔyɛɛ no etuu, na ɔsee hɔn dɛ,
MRK.9.37, Obiara a ɔbɛgye dɛm mbofraba yi mu baako wɔ me dzin mu no, ɔgye emi mara, na obiara a ɔgye me no, nnyɛ emi na ɔgye, na nyia ɔsomaa me no a.
38. Na John see no dɛ, Kyerɛkyerɛfo, yehun obi dɛ ɔdze wo dzin rutu mbɔnsam, na yesiiw no kwan, ɔnam dɛ ɔnnka hɛn ho ntsi.
39. Na Jesus see dɛ, Mma hom nnsiw no kwan, osiandɛ obi nnyi hɔ a ɔdze me dzin bɛyɛ tum edwuma bi na obotum egu mo ho fi hɔ no ara.
40. Nyia onntsia hɛn no, ɔwɔ hɛn afa.
41. Na obiara a ɔbɛma hom nsu kɔɔpow ma hom aanom wɔ me dzin mu, dɛ hom yɛ Kraest dze ntsi no, nokwar mese hom dɛ ɔnnkɛyew n'akatua.
42. Na obiara a ɔbɔto nkakraba a wɔgye me dzi yi mu baako fintsidua no, oye ma no dɛ wɔdze ewuyambo kɛse sɛn no kɔn mu na wɔdze no kɔto po mu.
43. Na sɛ wo nsa na ɔto wo fintsidua a, twa: oye ma wo dɛ edze abasin bɔkɔ nkwa mu kyɛn dɛ ewɔ wo nsa ebien dze bɔkɔ amandzehu kurow mu, wɔ gya a orunndum da no mu.
44. [ Hɔ na hɔn abowaba nnwu, na gya no nndum. ]
45. Na sɛ wo nan na ɔto wo fintsidua a, twa: oye ma wo dɛ edze anansin bɔkɔ nkwa mu kyɛn dɛ ewɔ w'anan ebien na wɔdze wo bɔkɔto amandzehu kurow mu.
46. [ Hɔ na hɔn abowaba nnwu, na gya no nndum. ]
47. Na sɛ w'enyiwa na ɔto wo fintsidua a, tu: oye ma wo dɛ edze enyi kor bɔkɔ Nyankopɔn n'ahenman mu kyɛn dɛ ewɔ enyiwa ebien na wɔdze wo bɔkɔto amandzehu kurow mu;
48. hɔ na abowaba nnwu, na gya no onndum.
49. Na wɔdze gya bɛhyɛ nyimpa nyina nkyen. [Wɔdze nkyen bɔto afɔrbɔdze nyina mu.]
50. Nkyen ye: na sɛ nkyen ayew dza ɔma ɔyɛ nkyen mapa a, hom dze ebɛnadze bɔto mu? Hom nnya nkyen wɔ homara hom mu, na hom nye homho homho ntsena asomdwee mu.

## Tsir 10

1. Na Jesus soɛree fii hɔ baa Judea nye Jordan afamu; na nyimpadodow boaboaa ano wɔ ne nkyɛn bio, na dɛ mbrɛ ɔtɔ dɛ ɔyɛ no, ɔkyerɛkyerɛɛ hɔn bio.
2. Na Farisiifo bi baa ne nkyɛn bebisaa no asɛm dze sɔɔ no hwɛɛ dɛ, Ana ɔfa mbra mu dɛ ɔbanyin begyaa ne yer awar?
3. Na obisaa hɔn dɛ, Moses hyɛɛ hom dɛn?
4. Na wɔsee dɛ, Moses maa kwan dɛ wɔnkyerɛw awargyaa nwoma mma no, na wongyaa no.
5. Na Jesus see hɔn dɛ, Hom akoma dzen ntsi na ɔkyerɛɛw mbrasɛm yi maa hom.
6. Naaso ofitsi abɔdze ahyɛse no, ɔbanyin na ɔbaa na ɔyɛɛ hɔn.
7. Iyi ntsi na ɔbanyin begya n'egya nye ne na hɔ, na ɔdze noho akɔbɔ ne yer ho;
8. na hɔn beenu ayɛ honankor; dɛm no nna wɔnnda ho nnyɛ beenu bio, na wɔyɛ honankor.
9. Dɛm ntsi dza Nyankopɔn dze abɔ mu no, mma nyimpa nntsew mu.
10. Na ɔwɔ fie no, n'esuafo no bisaa no wɔ asɛm kor yi ara ho bio.
11. Na ɔsee hɔn dɛ, Nyimpa biara a obegyaa ne yer na ɔawar fofor no, ɔato awar wɔ ɔbaa no afamu;, #Mat 5.32; 1 Kor 7.10
12. na sɛ ɔbaa no so gyaa no kun na ɔwar fofor a, ɔto awar.
13. Na binom dze mbofraba brɛɛ no dɛ ɔmfa ne nsa nka hɔn; na n'esuafo no twuuw hɔn enyim.
14. Na Jesus hunii no, onyaa ebufuw, na ɔsee hɔn dɛ, Hom mma mbofraba no kwan ma wɔmbra me nkyɛn, na mma hom nnsiw hɔn kwan, na woyinom dɛm na Nyankopɔn ahenman no yɛ hɔndze.
15. Meka no nokwar kyerɛ hom dɛ, Obiara a ɔnnkɛgye Nyankopɔn ahenman no dɛ abofraba no, ɔnnkɔkɔ mu da.
16. Na ɔyɛɛ mbofra no etuu, na ɔdze ne nsa guu hɔn do dze hyiraa hɔn.
17. Na Jesus fi hɔ sii kwan no mu no, obi tutuu mbirika bɔkotoow no, na obisaa Jesus dɛ, Kyerɛkyerɛfo pa, ebɛnadze na menyɛ ama meenya onnyiewiei nkwa ayɛ medze?
18. Na Jesus see no dɛ, Ebɛnadze ntsi na efrɛ me papa? Obiara nnyɛ papa gyedɛ baako: ɔno nye Nyankopɔn.
19. Inyim mbrasɛm no, Mma nndzi ewu, Mma nnto awar, Mma nnwia adze, Mma nngye dasewia, Mma nnsisi, Dzi w'egya nye wo na nyi.
20. Na ɔsee no dɛ, Kyerɛkyerɛfo, yinom nyinara mifitsi mo mbofraber mu na midzii do.
21. Na Jesus hwɛɛ no no, ɔdɔɔ no, na ɔsee no dɛ, Aka wo adze kor: kɔ, kɔtɔn dza ewɔ nyina fa kyɛ ehiafo, na ibenya akoradze wɔ sor, na bra bɛka mo do.
22. Na asɛm no ntsi nyimpa no munae, na ɔdze yaw kɔree: osiandɛ nna ɔyɛ nyimpa a ɔwɔ ahonyadze pii.
23. Na Jesus too n'enyi hwɛɛ hɔn hyiae, na ɔsee n'esuafo no dɛ, Ebɛn dzen na ɔyɛ ma hɔn a wɔwɔ ahonya dɛ wɔbɔkɔ Nyankopɔn n'ahenman mu!
24. Na asɛm no yɛɛ esuafo no ahobow. Na Jesus buae see hɔn bio dɛ, Mbofra, ebɛn dzen na ɔyɛ ma hɔn [a wɔtwer ahonya]     dɛ wɔbɔkɔ Nyankopɔn n'ahenman mu!
25. Na ɔyɛ mberɛw ma efupɔnkɔ dɛ obodua doroba enyiwa mu kyɛn dɛ ɔhonyanyi bɔkɔ Nyankopɔn n'ahenman mu.
26. Na hɔn ho boow hɔn mbordo, na wɔsee no dɛ, Dɛm a nna woana koraa na wobotum agye no nkwa?
27. Na Jesus hwɛɛ hɔn see dɛ, Nyimpa afamu na iyi nntum nnyɛ dɛm, na nnyɛ Nyankopɔn afamu a: na Nyankopɔn afamu dze, adze biara nnso no yɛ.
28. Na Peter hyɛɛ ase see no dɛ, Hwɛ, yeegya ndzɛmba nyinara na yɛabɛka wo do.
29. Jesus see dɛ, Mereka no nokwar mu akyerɛ hom dɛ, Obiara nnyi hɔ a oegya fie, anaa enuanom, anaa nkyerɛbaa, anaa na, anaa egya, anaa mba, anaa nsaase wɔ emi nye asɛmpa no ntsi,
MRK.10.30, na onnkenya ho mbɔho mpɛn ɔha wɔ ber yi mu, efie, nye enuanom, nye nkyerɛbaa, nye nanom, nye mba, nye nsaase, ɔnye ayakayakadze; na wiadze a ɔreba no mu onnyiewiei nkwa.
31. Na Edzikamfo pii bedzi ekyir, na ekyidzifo so pii bedzi kan.
32. Nna wɔnam kwan mu rokɔ Jerusalɛm; na Jesus dzi hɔn enyim kan, na ɔyɛɛ hɔn ahobow; na hɔn a wodzi n'ekyir no suroi. Na ɔfaa duebien no bio na ɔhyɛɛ ase kaa ndzɛmba a ɔbɛba no do no kyerɛɛ hɔn dɛ,
MRK.10.33, Hwɛ, yɛrokɔ Jerusalɛm; na wobeyi Nyimpa Ba no ahyɛ asɔfompanyin nye kyerɛwfo no nsa, na woebu no fɔ ama owu, na woeyi no ama amanamamfo;
34. na wobesi no atwetwe, na wɔatoto ntafi egu no do, na wɔaka no mpire, na woeku no; naaso ne ndaansa mu ɔbɔsoɛr.
35. Na James nye John, Zebedee mba no, baa no hɔ bɛsee dɛ, Kyerɛkyerɛfo, yɛpɛ dɛ biribiara a yɛbɛserɛ wo no eyɛ ma hɛn.
36. Na ɔsee hɔn dɛ, Ebɛnadze na hom pɛ dɛ meyɛ mema hom?
37. Na wɔsee no dɛ, Ma hɛn mu baako ntsena w'enyimfa, na baako so ntsena w'abankum wɔ w'enyimnyam mu.
38. Na Jesus see hɔn dɛ, Hom nnyim dza hom reserɛ yi: ana hom botum anom kɔɔpow a monom no, anaa wɔdze enuma a wɔdze numa me no enuma hom?
39. Na wɔsee no dɛ, Yebotum. Na Jesus see hɔn dɛ, Kɔɔpow a monom no dze, hom bɔnom ampa, na enuma a wɔdze numa me no, wɔdze bonuma hom;
40. na m'enyimfa nye m'abankum tsena dze, ɔnnyɛ medze dɛ medze bɛma: na wɔdze bɛma hɔn a woesiesie ama hɔn.
41. Na du no tsee no wɔhyɛɛ ase nyaa ebufuw wɔ James nye John ho.
42. Na Jesus frɛɛ hɔn baa ne nkyɛn, na ɔsee hɔn dɛ, Hom nyim dɛ hɔn a wobu hɔn dɛ wodzi amanaman do, wodzi hɔn do wura, na hɔn mu akɛse no dzi hɔn do tum., #Luk 22.25
43. Naaso onnyi dɛ ɔba dɛm wɔ hom mu: na obiara a ɔpɛ dɛ ɔbɛyɛ ɔkɛse wɔ hom mu no, ɔbɛyɛ hom somfo;
44. na obiara a ɔpɛ dɛ odzi hom mu kan no, ɔbɛyɛ hom nyina hom akowaa.
45. Na nyimpa Ba no so, ɔammba dɛ wɔnnsom no, mbom ɔbɔsomee, ama ɔdze no nkwa aayɛ werdam ama dodowara.
46. Na wodur Jeriko; na ɔnye n'esuafo no nye nyimpadodow pii rifi Jeriko akɔ no, nna Timeɔs ne ba Bartimeɔs a ɔyɛ onyifurafo na ɔserɛserɛ adze no, tse kwan nkyɛn.
47. Na ɔtsee dɛ ɔyɛ Jesus Nazarɛtnyi no no, ɔhyɛɛ ase tseatseaa mu dɛ, Jesus, David ba, hu me mbɔbɔr.
48. Na dodowara braa no dɛ ommua n'ano; na mbom ɔtseaa mu kɛse dɛ, Ɔwo, David ba, hu me mbɔbɔr.
49. Na Jesus gyinae, na ɔsee dɛ, Hom mfrɛ no.  Na wɔfrɛɛ onyifurafo no see no dɛ, Ka w'akoma to wo yamu: soɛr, ɔrefrɛ wo.
50. Na ɔtoow ne tam gui, na ɔsoɛɛr putupruw, na ɔbaa Jesus nkyɛn.
51. Na Jesus bisaa no dɛ, Ebɛnadze na epɛ dɛ meyɛ ma wo? Na onyifurafo no see no dɛ, Kyerɛkyerɛfo, nkyɛ meehu adze bio.
52. Na Jesus see no dɛ, Kɔ, wo gyedzi agye wo.  Na ntsɛmara ohun adze, na ɔkaa Jesus do wɔ kwan no mu.

## Tsir 11

1. Na wɔbɛɛn Jerusalɛm wɔ Bɛtfage nye Bɛtani, wɔ Ngo Bepɔw ho no, ɔsomaa n'esuafo no mu beenu,
MRK.11.2, na ɔsee hɔn dɛ, Hom nkɔ ekuroba a ɔda hom enyim no mu: na hom du hɔ ara pɛr a, hom bohu asoasopɔnkɔba bi a wɔamontan no a nyimpa biara nntsenaa do da: hom nsan no mfa no mbra.
3. Na sɛ obi bisa hom dɛ, Ɔyɛ dɛn na hom reyɛ yi a, hom nse dɛ, Ewuradze wɔ no ho hia, na ntsɛmara ɔbɛma wɔdze no aba ha.
4. Na wɔkɔree no wokohun asoasopɔnkɔba no dɛ wɔamontan no abow ho, wɔ abɔntsen petee mu, na wɔsaan no.
5. Hɔn a nna wogyina hɔ no bi bisaa dɛ, Hom resan asoasopɔnkɔba no ayɛ dɛn?
6. Na wobuaa hɔn dɛ mbrɛ Jesus see hɔn no ara; na wɔmaa hɔn kwan.
7. Na wɔdze asoasopɔnkɔba no brɛɛ Jesus, na wɔtoow hɔn ntar guu no do; na ɔtsenaa no do.
8. Na dodowara dze hɔn ntar sesɛɛw kwan mu; na binom so dze ndubaa a woetwitwa wɔ efuw mu.
9. Na hɔn a wodzii enyim no, na hɔn so a wodzii ekyir no tseaa mu dɛ, Hosanna! Nhyira nye nyia ɔnam Ewuradze dzin mu reba no!, #Dwom 118.25
10. Nhyira nye hɛn egya David ahendzi a ɔreba no! Hosanna wɔ sorsor!
11. Na ɔkɛhɛɛn Jerusalɛm no, ɔkɔr asɔrfi no mu; na ɔahwɛ ndzɛmba nyina ewie, na adze resa no, ɔnye duebien no fii hɔ kɔr Bɛtani.
12. Na adze kyee a wofi Bɛtani reba no, ɔkɔm dzee Jesus.
13. Na ohun adɔmbadua bi wɔ ekyirekyir dɛ ahaban wɔ do no, ɔkɔr hɔ dɛ bi a nkyɛ obohu biribi wɔ do, naaso odur hɔ no oennhu biribiara dɛ ahaban nko: osiandɛ nna adɔmba ber nndurii.
14. Na Jesus see adɔmbadua no dɛ, Mma obi nndzi wo do eduaba bio da.  Na n'esuafo no tsee.
15. Na wodur Jerusalɛm; na ɔkɔr asɔrfi no mu, na ɔhyɛɛ ase paam hɔn a wɔtɔn nye hɔn a wɔtɔ wɔ asɔrfi no mu, na obutuuw sikasesafo hɔn apon nye hɔn a wɔtɔn mbubur no hɔn ngua;
16. na ɔamma kwan amma obiara aannsoa adze ammfa asɔrfi no mu.
17. Na ɔkyerɛkyerɛe see hɔn dɛ, Ana wɔnnkyerɛw no dɛ, Wɔbɛfrɛ me fi asɔryɛbea ama amanaman nyinara? Naaso hom dze, hom ayɛ no edwotwafo tu.
18. Na asɔfompanyin nye kyerɛwfo no tsee, na wɔhwehwɛɛ mbrɛ wɔbɛyɛ asɛɛ no: na wosuroo no, osiandɛ ne nkyerɛkyerɛ yɛɛ nyimpadodow nyina ahobow.
19. Na adzesae no, Jesus nye n'esuafo no fii kurow no mu hɔ.
20. Na anapa no a wɔresen no, wohun adɔmbadua no dɛ ofitsi no ndwow akyenkyen.
21. Na Peter kaae na ɔsee no dɛ, Kyerɛkyerɛfo, hwɛ, adɔmbadua a edoom no no akyenkyen.
22. Na Jesus buaa hɔn dɛ, Hom nya gyedzi wɔ Nyankopɔn mu.
23. Na nokwar mese hom dɛ, Obiara a ɔbɛse kokwaa yi dɛ, Tutu na kɔhwe po mu, na ɔnnyɛ ekyingye wɔ n'akoma mu, na ɔbɛgye edzi dɛ dza ɔrese no ɔreyɛ hɔ no, ɔbɛyɛ hɔ ama no.
24. Dɛm ntsi mese hom dɛ, Biribiara a hom sɔr bisa no, hom ngye ndzi dɛ hom enya na hom benya.
25. Na sɛ hom gyina hɔ rosɔr, na sɛ hom nye obi wɔ asɛm bi a, hom mfa nkyɛ, ama hom Egya a ɔwɔ sor no so dze hom mfom aakyɛ hom., #Mat 6.14
26. [Na sɛ hom ammfa annkyɛ a, hom egya a ɔwɔ sor no so nnkɛfa hom mfom akyɛ hom. ]
27. Na wɔbaa Jerusalɛm bio; na ɔnenam asɔrfi no mu no, asɔfompanyin nye kyerɛwfo nye mpanyimfo no baa ne nkyɛn,
MRK.11.28, na wobisaa no dɛ, Ebɛn tum na edze yɛ ndzɛmba yi, anaa woana na ɔmaa wo tum dɛ yɛ yinom?
29. Na Jesus see hɔn dɛ, Mibebisa hom asɛm kor, na hom mbua me, na mebɛkyerɛ hom tum kor a medze yɛ yinom:
30. John enuma no, ofir sor anaa ofir nyimpa? Hom mbua me.
31. Na wɔdwendween ho wɔ hɔn ntamu dɛ, Sɛ yɛka dɛ, Ofir sor a, ɔbɛse dɛ, Ɔyɛ dɛn na hom anngye no enndzi?
32. Anaa yɛnka dɛ, Ofir nyimpa? Nna wosuro nkorɔfo no, osiandɛ hɔn nyina buu John dɛ ɔyɛ nkɔnhyɛnyi ampa.
33. Ntsi wobuaa Jesus see no dɛ, Yennyim. Na Jesus see hɔn dɛ, Mo so mennkɛkyerɛ hom tum kor a medze yɛ yinom.

## Tsir 12

1. Na ɔhyɛɛ ase kasaa kyerɛɛ hɔn abɛbu mu dɛ, Nyimpa bi yɛɛ wenyin ture, na ɔgyee ho ban hyiae, na otuu wenyintwer, na ɔtoow abantsentsen wɔ mu, na ɔdze fɛɛm ekuafo bi, na ɔdɔɔ mu kɔr beebi., #Isa 5.1
2. Na ber durii no, ɔsomaa akowaa bi wɔ ekuafo no hɔ dɛ ɔnkɛgye wenyin ture eduaba no bi wɔ ekuafo no hɔ mbra.
3. Na ekuafo no kyeer no hwee no, na wɔmaa ɔdze nsapan kɔree.
4. Na bio ɔsomaa akowaa fofor wɔ hɔn hɔ, na wɔbobɔɔ ne tsir pirapiraa no, na woguu n'enyim ase.
5. Na ɔsanee somaa ɔfofor so; na ɔno dze, wokum no, nna afofor pii so: wɔhwee binom na wokum binom.
6. Nna ɔwɔ obi so wɔ hɔ a ɔno yɛ no dɔba; na ekyir no ɔsomaa ɔno so wɔ hɔn hɔ, na ɔsee dɛ, Wɔbɛfɛr me ba.
7. Na ekuafo no dze, wɔsesee hɔnho dɛ, Odziadzenyi no nye yi: hom mbra ma yenku no, na egyapadze no bɛyɛ hɛndze.
8. Na wɔkyeer no kum no, na wɔtoow no fii wenyin ture mu hɔ kyenee.
9. Dɛm a nna ebɛnadze na wenyin ture no wura bɛyɛ? Ɔbɛba abɛsɛɛ ekuafo no, na ɔdze wenyin ture no ama afofor.
10. Ana hom nnkenkaan kyerɛw yi pɛn dɛ, Ɔbo a adantofo powee no, Ɔnoara na, ɔabɛyɛ kutuwdo bo;, #Dwom 118.22
11. Iyi Ewuradze na Ɔayɛ, Na ɔyɛ nwanwa wɔ hɛn enyiwa do?
12. Na wɔpɛɛ dɛ nkyɛ wɔkyer no; osiandɛ wohun dɛ bɛ yi a obui no tsia hɔn; naaso wosuroo nyimpadodow no ntsi wogyaa no hɔ kɔree.
13. Na wɔsomaa Farisiifo nye Herod akadofo no mu bi dɛ wonkodua ne kasaa do mfa nsun no efir nkyer no.
14. Na wɔbae no wɔsee no dɛ, Kyerɛkyerɛfo, yenyim dɛ eyɛ nokwafo, na ennyɛ nyimpa enyim nhwehwɛmu; eso innsuro nyimpa enyim asɛnka, na ekyerɛkyerɛ Nyankopɔn no kwan no wɔ nokwar mu. Ana ɔfa mbra mu dɛ yɛyi ntoboa ma Kaesar anaa oho?
15. Yɛmma anaa mma yɛmma? Na ohun hɔn ndabraba no ɔsee hɔn dɛ, Ebɛnadze ntsi na hom rosɔ me ahwɛ yi? Hom mfa sika denare mbrɛ me ma monhwɛ.
16. Na wɔdze bae. Na obisaa hɔn dɛ, Woana no mfonyi nye akyerɛw nye yi? Na wɔsee no dɛ, Kaesar dze a.
17. Na Jesus see hɔn dɛ, Hom mfa dza ɔyɛ Kaesar dze mma Kaesar, na dza ɔyɛ Nyankopɔn dze mma Nyankopɔn. Na no ho yɛɛ hɔn nwanwa dodow.
18. Na Sadusiifo so bi a wɔka dɛ wunyan nnyi hɔ no baa ne nkyɛn; na wobisaa no dɛ
19. Kyerɛkyerɛfo, Moses kyerɛwee maa hɛn dɛ, Sɛ obi no nua wu na ogya ne yer, na oenngya mba a, no nua nwar ne yer no na ɔnwo mba mma no nua.
20. Na enuanom beesuon wɔ hɔ: na nyia odzi kan no waar yer, na owui no, oenngya mba;
21. na nyia otsia ebien no waar no, na owui, na no so enngya mba; nyia otsia ebiasa no dɛmara;
22. na beesuon no enngya mba. Ne nyina ekyir no, ɔbaa no so wui.
23. Na wunyan no mu, hɔn mu woana na ɔbɛyɛ ne yer? Osiandɛ beesuon no awar no.
24. Jesus see hɔn dɛ, Ana nnyɛ yi ntsi na hom fom yi, dɛ hom nnyim kyerɛwsɛm no nye Nyankopɔn no tum no so?
25. Na wɔsoɛr fi ewufo mu a, wɔnnwar eso wɔmma awar, na wɔtse dɛ abɔfo a wɔwɔ sor.
26. Na ewufo ho no dze, dɛ wobenyan no, ana hom nnkenkaan no wɔ Moses nwoma no mu, mbrɛ Nyankopɔn kasaa kyerɛɛ no wɔ Haban no mu dɛ, Emi nye Abraham Nyankopɔn, Isaak Nyankopɔn, Jakob Nyankopɔn?
27. Ampaara, nnyɛ ewufo Nyankopɔn, mbom enyikamfo Nyankopɔn a: dɛm ntsi hom fom pii.
28. Na kyerɛwfo no mu baako bae bɛtsee dɛ woribisabisa nsɛm no, na ohun dɛ Jesus ebua hɔn yie no, obisaa no dɛ, Mbransɛm no nyina dza ɔwɔ hen na odzi kan?
29. Jesus buaa dɛ, Dza odzi kan no nye dɛ, Israel, tsie: Ewuradze hɛn Nyankopɔn nye Ewuradze kor:, #Deut 6.4
30. na dɔ Ewuradze wo Nyankopɔn wɔ w'akoma nyina mu nye wo kra nyina mu, nye w'adwen nyina mu, nye w'ahoɔdzen nyina mu.
31. Na dza otsia ebien no nye yi: Dɔ wo nyɛnko dɛ wankasa wo ho. Mbrasɛm biara nnyi hɔ a ɔso kyɛn yinom.
32. Na kyerɛwnyi no see no dɛ, Kyerɛkyerɛfo, ampa aka no yie dɛ Nyankopɔn yɛ kor; na obi nnyi hɔ dɛ ɔno nko.
33. Na dɛ ebɔdɔ no wɔ w'akoma nyina mu, nye wo ntseasee nyina mu, nye w'ahoɔdzen nyina mu, na ebɔdɔ wo nyɛnko dɛ wankasa wo ho no, kyɛn hyew afɔr, nye afɔrbɔ nyina koraa.
34. Na Jesus hun dɛ oebua nyansa mu no, ɔsee no dɛ, Ɔwo na Nyankopɔn n'ahenman no ntamu nntwe. Na obiara ennsi no bo dɛ obebisa no asɛm bi bio.
35. Na Jesus rekyerɛkyerɛ wɔ asɔrfi no mu no, obisaa dɛ, Ɔyɛ dɛn na kyerɛwfo no ka dɛ Kraest no yɛ David ba?
36. Na David nankasa nam Sunsum Krɔnkrɔn mu ka dɛ, Ewuradze see m'Ewuradze dɛ, Tsena m'abanyimfa Kodu dɛ medze w'atamfo mebɛyɛ w'ananadzegua.
37. Dɛm ntsi David noara frɛ no Ewuradze; na ofi hen bɛyɛɛ ne ba?  Nna nyimpadodow nyina dze enyigye tsiee no.
38. Na ɔkae wɔ ne nkyerɛkyerɛ mu dɛ, Hom nhwɛ yie wɔ akyerɛwfo a wɔpɛ ntar atsentsen mu nantsew, nye gua do nkyiakyia;
39. ɔnye mpanyin gua wɔ nhyiamudan mu, nye mpanyin tsenabea wɔ edzidzi ase ho:
40. hɔn na wɔbɔ ekunafo epoo, na wopetuw bɔ mpaa atsentsen kyerɛ: mese, woyinom benya afɔbu kɛsenara.
41. Na ɔtsenaa ase wɔ sikakorabea no ne tsentsendo na ɔhwɛɛ mbrɛ nyimpadodow no sii dze sika guu sikakorabea no mu; na dodow a wɔyɛ ahonyafo no dze pii guu mu.
42. Na ɔbaa kunafo hianyi bi so bae bɔtoow mpɛsewamba ebien a wɔbɛyɛ pɛsewa kor guu mu.
43. Na Jesus frɛɛ n'esuafo see hɔn dɛ, Meka no nokwar mu kyerɛ hom dɛ, okunafo hianyi yi dze pii ebogu mu akyɛn hɔn a wɔdze bi ebogu sikakorabea no mu no nyina:
44. osiandɛ hɔn nyina dza wɔwɔ ma abor hɔn do no, nna wɔdze bi ebogu mu, na oyi dze, ofi ne hia mu dze dza ɔwɔ nyina, n'asetsena nyina na ɔdze ebogu mu.

## Tsir 13

1. Na orifi asɔrfi mu no, n'esuafo no mu baako see no dɛ, Kyerɛkyerɛfo, hwɛ, abo akɛse bi nye aban akɛse bi so!
2. Na Jesus see no dɛ, Ehu aban akɛse yi? Wonnkegya ɔbo kor a ɔda kor do a wonnkodwuruw egu famu.
3. Na ɔtse Ngo Bepɔw no do wɔ asɔrfi tsentsendo no, Peter, James, John nye Andrew bisaa no nsumaa mu dɛ,
MRK.13.4, Kyerɛ hɛn aber a iyinom bɛyɛ hɔ: na sɛ iyinom nyina rebɛba mu a, n'asɛnkyerɛdze nye dɛn?
5. Na Jesus hyɛɛ ase see hɔn dɛ, Hom nhwɛ yie amma obi aanndaadaa hom.
6. Na dodowara bɛba wɔ me dzin mu dɛ, Emi nye no, na wɔadaadaa pii.
7. Na sɛ hom tse ko nye akosɛm a, mma hom akoma nntu: na otwar dɛ ɔba, na ewiei no nnyae nndurii.
8. Na ɔman bɔsoɛr ɔman do, na ahenman bɔsoɛr ahenman do; na asaasewosow bɛba mbeambea, na ɔkɔm bɛba: iyinom dze, awoko no ahyɛse ara a.
9. Na hom nhwɛ homho yie: na wobeyi hom akɔ mpanyimfo bagua mu, na wɔahwe hom wɔ nhyiamudan mu, na hom egyina ambradofo nye ahemfo enyim wɔ me ntsi, dze edzi dase akyerɛ hɔn., #Mat 10.17-20; Luk 12.11
10. Na asɛmpa no, otwar dɛ wɔka kyerɛ amanaman nyina ansaana.
11. Na sɛ wɔdze hom rokɔ ekeyi hom ama a, mma hom nndwendwen dza hom bɛka ho ansaana: na biribi a wɔdze bɛma hom dɔn no mu no, ɔnoara na hom nka: osiandɛ nnyɛ hom na hom kasa, na Sunsum Krɔnkrɔn no a.
12. Na nua beyi nua ama owu, egya beyi ɔba ama; na mba bɔsoɛr wɔ awofo do na wɔama woeku hɔn.
13. Na nyimpa nyina bɛtan hom wɔ me dzin ntsi; na nyia ɔbɛtsena mu ekodu ewiei no, ɔno na wɔbɛgye no nkwa.
14. Na sɛ hom hu amambɔe ekyiwadze no dɛ ogyina mbrɛ ɔnnsɛ a (ma nyia ɔrekenkan no ntse ase dɛ ogyina hɔ ma ohonyi no), ɔno na hɔn a wɔwɔ Judea no nguan nkɔ nkokwaa do;
15. na mma nyimpa a ɔwɔ dan etsifi nnsian mmba dan mu, na eso mma ɔnnhɛn mu nnkɛfa biribi wɔ ne dan mu;
16. na mma nyia ɔwɔ haban mu no nnsan n'ekyir bio mmbɛfa ne nkatado.
17. Na hɔn a wɔafa efur nye hɔn a wɔma numfo wɔ nda no mu ndue!
18. Na hom nsɔr ma iyinom aammba awɔwber mu.
19. Na nda no mu bɛba ahohiahia kɛse a ofitsi Nyankopɔn ne wiadze mbɔe ahyɛse araa bodu aber no ɔmmbaa dɛm da, eso bi remmba da.
20. Na sɛ Ewuradze enntwa nda no do tsia a, nkyɛ honam biara nnkenya nkwa, na ne mpamufo a ɔpaa hɔn no ntsi oetwa nda no do tsia.
21. Na aber no sɛ obiara se hom dɛ, Hwɛ, Kraest no wɔ ha, anaaso, Hwɛ, ɔwɔ hɔ no a, mma hom nngye nndzi,
MRK.13.22, na Kraest atorfo, nye nkɔnhyɛfo atorfo bɔsoɛr na wɔakyerɛ nsɛnkyerɛdze nye anwanwadze a sɛ anhwɛ a, wɔdze bɛdaadaa mpamufo no mpo.
23. Na hom dze, hom nhwɛ yie: osiandɛ medzi kan aka ne nyina akyerɛ hom.
24. Na dɛm ahohiahia nda no ekyir no, ewia bɛhyɛ sum, na bosoom nnkɛma ne kan, , #Isa 13.10; Joel 2.10
25. na nworaba fi sor bɔtotɔ, na sor etum bɔwosow.
26. Ɔno na wobohu nyimpa Ba no dɛ ɔreba wɔ nsuwusiw do, wɔ tum nye enyimnyam kɛse mu.
27. Na ɔno na ɔbɔsoma n'abɔfoe ma wɔaakɔboaboa ne mpamufo no ano efi mframa anan no mu, ofi asaase ano kesi sor ano.
28. Hom nsua adɔmbadua no ho bɛ no:  sɛ n'abaw yɛ momon, na oriyi ahaban a, nna hom nyim dɛ ɔhyewber abɛn;
29. dɛmara na hom so sɛ hom hu dɛ yinom yɛ hɔ a, hom nhu dɛ abɛn, edu abowano.
30. Nokwar mese hom dɛ, Mbasantsen yi nnkotwa mu akɔ gyedɛ yinom nyina ayɛ hɔ ansaana.
31. Ɔsor nye asaase botwa mu akɔ na me nsɛm dze, wonnkotwa mu akɔ da.
32. Na da no nye dɔn no dze obiara nnyim: abɔfo a wɔwɔ sor no so nnyim, Ɔba no so nnyim, gyedɛ Egya no nko.
33. Hom nhwɛ yie, hom nweɔn na hom mbɔ mpaa, na hom nnyim da pɔtsee a ber no bodu.
34. Ɔtse dɛ nyimpa a ɔrodɔ mu a ogyaa ne fi, na ɔmaa no nkowaa tum, na ɔmaa hɔn nyina hɔn edwuma nkorkor, na ɔhyɛɛ abowanohwɛfo no dɛ ɔnweɔn.
35. Dɛm ntsi hom nweɔn, na hom nnyim dɔn kor a ofiwura bɛba: adansaber o, esuom o, akokɔbɔnee o, anapahema o;
36. amma ɔaammba awerɛfir mu emmbohu hom dɛ hom deda.
37. Na dza meka kyerɛ hom yi, meka kyerɛ nyimpa nyina so dɛ, Hom nweɔn.

## Tsir 14

1. Nna aka nda ebien ma apaho nye epitsi afahyɛ no edu; na asɔfompanyin nye kyerɛwfo no hwehwɛɛ mbrɛ wɔbɛyɛ nam nyansa mu akyer Jesus na woeku no:
2. na wɔsee dɛ, Nnyɛ afahyɛ mu bi a, amma wentwiwentwi aammba ɔman no mu.
3. Na ɔwɔ Bɛtani Simon kwatanyi no fie, na ɔtse edzidzi no, ɔbaa bi baa hɔ a ɔdze alabastron toa a nard ngohuam a ɔsom bo wɔ mu; na ɔbɔɔ toa no na ohuei guu n'etsifi.
4. Na binom wɔ hɔ a wonyaa ebufuw wɔ hɔn mu, na wɔsee dɛ, Ebɛnadze ntsi na wɔresɛɛ ngohuam yi?
5. Nkyɛ wobotum atɔn ngohuam yi agye bɔbor sika denare ahaasa na wɔdze ama ehiafo. Na wohwinhwinii tsiaa no.
6. Na Jesus see dɛ, Hom ngyaa no; ebɛnadze ntsi na hom rehaw no? Ɔayɛ edwuma pa wɔ mo ho.
7. Na hom wɔ ehiafo wɔ hom nkyɛn daa, na aber biara a hom pɛ, hom botum ayɛ hɔn yie, na emi dze, hom nnyi me daa.
8. Ɔayɛ dza obotum: oedzi kan abɛsera me nyimpadua akɔ sie mu.
9. Nokwar mese hom dɛ, Beebiara a wɔbɛka asɛmpa yi wɔ wiadze nyina mu no, dza ɔbaa yi ayɛ so wɔbɛka dze ayɛ ne nkaa.
10. Na Judas Iskariot a ɔyɛ duebien no mu baako fii hɔ kɔr asɔfompanyin no nkyɛn dɛ obeyi Jesus ama hɔn.
11. Na wɔtsee no, ɔyɛɛ hɔn dɛw, na wɔbɔɔ anohoba dɛ wɔbɛma no sika. Na ɔhwehwɛɛ mbrɛ obesi eyi no ama wɔ ber a ɔsɛ mu.
12. Na epitsi da a odzi kan a woku apahoguan no, n'esuafo no see no dɛ, Hen na epɛ dɛ yekesiesie ma ikedzi apaho no?
13. Na ɔsomaa n'esuafo no mu beenu, na ɔsee hɔn dɛ, Hom nkɔ kurow no mu, na nyimpa bi a ɔso nsuhina behyia hom: hom nka no do;
14. na beebiara a ɔbɛhɛn no hom nse ofiwura no dɛ, Kyerɛkyerɛfo no se, M'ahɔhodan a menye m'esuafo bedzi mu apaho no wɔ hen?
15. Na ɔnoara ɔbɛkyerɛ hom sordan kɛse bi a wɔahyehyɛ mu, na woesiesie mu; hɔ na hom nsiesie mma hɛn.
16. Na esuafo no sii mu kɔree, na wɔbaa kurow no mu na wobohun dɛ mbrɛ ɔsee hɔn no, na wosiesiee apaho no.
17. Na odur ewimbir no, ɔnye duebien no bae.
18. Na wɔtwetwer hɔ ridzidzi no, Jesus see dɛ, Ampa mese hom dɛ, Hom mu baako a ɔnye me dzidzi na obeyi me ama.
19. Na ɔyɛɛ hɔn awerɛhow na wɔhyɛɛ ase nkorkor bisaa no dɛ, Ana emi a?
20. Na ɔsee hɔn dɛ, Duebien no mu baako a ɔnye me to nsa wɔ ɔsɛn no mu no a.
21. Na nyimpa Ba no rokɔ, dɛ mbrɛ wɔakyerɛw wɔ no ho; naaso nyimpa a wɔnam no do beyi nyimpa Ba no ama no ndue! Sɛ wɔannwo dɛm nyimpa no a, nkyɛ oye ma no.
22. Na woridzidzi no, ɔfaa paanoo na ohyiraa do na obubui, na ɔdze maa hɔn; na ɔsee dɛ, Hom ngye: iyi nye me nyimpadua.
23. Na ɔfaa kɔɔpow na ɔdaa ase no, ɔdze maa hɔn ma hɔn nyina nomee.
24. Na ɔsee hɔn dɛ, Iyi nye mo bɔgyaa a ɔyɛ ahyɛmu     no a dodowara ntsi woruhue egu no.
25. Nokwar mese hom dɛ, moronnom wenyinaba no bi bio, dze ekodu da a mobɔnom no fofor wɔ Nyankopɔn ahenman no mu.
26. Na wɔtoow ndwom no, wofiir edzi kɔr Ngo Bepɔw no do.
27. Na Jesus see hɔn dɛ, Wɔbɔto hom nyina fintsidua: na wɔakyerɛw dɛ, Mobɔbɔ oguanhwɛfo no, na nguan no abɔ apetse.
28. Naaso mo wusoɛr ekyir no mibedzi hom enyim akɔ Galilii.
29. Na Peter see no dɛ, Sɛ wɔbɔto hɔn nyina fintsidua mpo a, nnyɛ emi a.
30. Na Jesus see no dɛ, Nokwar mese wo dɛ, Ndɛ anadwe yi, ansaana akokɔ bɔbɔn mprɛnu no, ebɛpa me mprɛnsa.
31. Na Peter dze, mbom ɔkaa no enyiberdo dɛ, Sɛ menye wo bowu mpo a, meremmpa wo da; na dɛmara na hɔn nyina so kae.
32. Na wodur beebi a wɔfrɛ hɔ Getsemane; na ɔsee n'esuafo no dɛ, Hom ntsena ha ma monkɔsɔr.
33. Na ɔfaa Peter nye James nye John kaa noho, na ɔhyɛɛ ase bɔɔ hu na ɔbɔmee.
34. Na ɔsee hɔn dɛ, Awerɛhow ahyɛ me kra do dze kɔ owu mu: hom ntsena ha, na hom nweɔn.
35. Na ɔkɔr enyim kakra, na ɔkɔhwee famu na ɔsɔɔr dɛ, sɛ ɔbɛyɛ a, dɔn no mpa no ho nkɔ.
36. Na ɔsee dɛ, Aba, Egya! Adze biara nnso wo yɛ: yi kɔɔpow yi pa mo ho; naaso nnyɛ dza mepɛ bi a, na dza ɔwo epɛ a.
37. Na ɔbae bohun dɛ wɔdeda, na ɔsee Peter dɛ, Simon, ana ada? Ana enntum annweɔn dɔnhwer kor mpo?
38. Hom nweɔn na hom nsɔr, amma hom aannkɔ nsɔhwɛ mu: sunsum no pɛ dze, naaso honam yɛ mberɛw.
39. Na osii mu kɔr bio, na ɔkɔsɔree kaa asɛm kor no ara.
40. Na ɔsanee bae bohun hɔn dɛ wɔdeda bio, na hɔn enyiwa akom; na woennya mbuae bi amma no.
41. Na ɔbaa ne mpɛn ebiasa, na ɔsee hɔn dɛ, Hom nda dza aka yi, na hom nhom. Ayɛ yie! Dɔn no edu; hwɛ, woriyi nyimpa Ba no ahyɛ ndzebɔnyɛfo nsa.
42. Hom nsoɛr ma yɛnkɔ; hwɛ, nyia oriyi me ama no abɛn.
43. Na hɔnara, ɔda do rekasa no, Judas a ɔyɛ duebien no mu baako bae, na nyimpadodow a wɔdzedze nkrantsee nye mpɔtsibaa fi asɔfompanyin nye kyerɛwfo nye mpanyimfo no hɔ ka no ho.
44. Na nyia oyii no mae no maa hɔn asɛnkyerɛdze dɛ, Nyia mebɛfew n'ano no, nye ɔno: hom nkyer no na hom nsuo no mu yie mfa no nkɔ.
45. Na odur hɔ no, ntsɛmara na ɔbaa Jesus nkyɛn na ɔsee no dɛ, Kyerɛkyerɛfo, na ɔfeew n'ano.
46. Na wɔdze hɔn nsa susuoo no mu na wɔkyekyeer no.
47. Na hɔn a wogyinagyina hɔ no mu baako twee ne krantsee bɔɔ ɔsɔfopanyin n'akowaa twaa n'aso.
48. Na Jesus buae see hɔn dɛ, Ana hom firii baa mo do dɛ hom reba owifo do, na hom dze nkrantsee nye mpɔtsibaa rebɛkyer me yi?
49. Daa mowɔ hom nkyɛn wɔ asɔrfi mu kyerɛkyerɛe no, hom annkyer me; na dɛ kyerɛwsɛm no bɛba mu ntsi a.
50. Na esuafo no nyinara gyaa no hɔ, na woguanee.
51. Na aberantsɛ baako bi kaa no do a nna oetu ndwera akata n'adagyaw do; na wɔkyeer no;
52. na ogyaa ndwera no hɔ na ɔdze adagyaw guanee.
53. Na wɔdze Jesus kɔr ɔsɔfopanyin no hɔ; na asɔfompanyin nye mpanyimfo nye kyerɛwfo no nyina behyiaa ne nkyɛn.
54. Na Peter dzii n'ekyir wɔ ekyirekyir dze kodur ɔsɔfopanyin n'abanguado, na ɔnye asomfo no kɛtsenaa hɔ too gya.
55. Na asɔfompanyin nye baguafo no nyina hwehwɛɛ dɛ wobenya Jesus ho dase bi dze eeku no; naaso woennya bi.
56. Na dodowara gyee no ho dasewia, na hɔn dasee annsaa.
57. Na binom soɛree gyee no ho dasewia dɛ,
MRK.14.58, Yɛtsee dɛ ɔsee dɛ, Mubodwuruw asɔrdan a wɔdze nsa ayɛ yi na ndaansa mu matow bi a wɔammfa nsa annyɛ.
59. Na dɛm no mpo so hɔn dasee annsaa.
60. Na ɔsɔfopanyin no gyinaa finimfin na obisaa Jesus dɛ, Immbua bi? Ebɛnadze na yinom regye wo ho dase yi?
61. Na omuaa n'ano, na oemmbua bi. Na ɔsɔfopanyin no bisaa no bio dɛ, Ana ɔwo nye Kraest no, nyia woehyira no no ne Ba no?
62. Na Jesus see dɛ, Emi nye no: na hom bohu nyimpa Ba no dɛ ɔtse tum no abanyimfa, na ɔreba wɔ sor nsuwusiw mu.
63. Na ɔsɔfopanyin no sunsuaan n'atar mu, na ɔsee dɛ, Ebɛn hia na ohia hɛn adasefo bio?
64. Hom atse ebususɛm no: hom dwen dɛn? Na hɔn nyinara buu no fɔ dɛ ɔsɛ owu.
65. Na binom hyɛɛ ase hinaa ntafi guu no do, na wɔkataa n'enyi, na wɔbobɔɔ no ekutuku, na wɔsee no dɛ, Hyɛ nkɔm! Na asomfo no bobɔɔ no asotɔr.
66. Na Peter wɔ ase wɔ abangua no do hɔ no, ɔsɔfopanyin ne mbaawa no mu baako bae,
MRK.14.67, na ohun Peter dɛ ɔroto gya no, ɔhwɛɛ no dzinn na ɔsee no dɛ, Ɔwo so nye Nazarɛtnyi Jesus nam.
68. Na ɔsaan dɛ, Minnyim no, eso menntse dza ereka yi ase mpo. Na ofiir edzi kɔr paado; na akokɔ bɔnee.
69. Na abaawa no hun no na ɔhyɛɛ ase see hɔn a wogyina hɔ no dɛ, Oyi so fi hɔn mu.
70. Na ɔsaan bio. Na ɔkyɛɛr kakra no, hɔn a wogyina hɔ no see Peter bio dɛ, Ampa dɛ ifi hɔn mu, osiandɛ eyɛ Galiliinyi.
71. Na ɔhyɛɛ ase dzii nsew na ɔkekaa ntam dɛ, Minnyim nyimpa yi a hom reka no ho asɛm yi.
72. Na ntsɛmara na akokɔ bɔɔn ne mpɛn ebien. Na Peter kaa asɛm no a Jesus kaa kyerɛɛ no no dɛ, Ansaana akokɔ bɔbɔn mprɛnu no, ebɛpa me mprɛnsa. Na ɔhyɛɛ ase sui.

## Tsir 15

1. Na adze kyee ara nna asɔfompanyin nye mpanyimfo no nye kyerɛwfo nye baguafo no nyina kɔr apam, na wɔkyekyeer Jesus dze no kɔree kɛhyɛɛ Pilate nsa.
2. Na Pilate bisaa no dɛ, Ana ɔwo nye Jewfo Hen no? Na Jesus buaa no see dɛ, Ɔwoara na aka.
3. Na asɔfompanyin no toatoaa no pii.
4. Na Pilate bisaa no bio see dɛ, Ana irummbua hwee? Hwɛ ndzɛmba pii a wɔdze toatoa wo yi.
5. Naaso Jesus emmbua hwee bio, na ɔyɛɛ Pilate nwanwa.
6. Nna afahyɛ du a, ɔtɔ dɛ Pilate gyaa daduanyi kor biara a wɔbɛserɛ no ma hɔn.
7. Nna woegu nyimpa bi a wɔfrɛ no Barabbas nye hɔn a wɔka no ho a wɔtseew etua na wɔnam etuatsew no do dzii ewu no mpokyerɛ.
8. Na nyimpadodow no kɔr Pilate hɔ hyɛɛ ase serɛɛ no dɛ ɔnyɛ mma hɔn dɛ mbrɛ ɔtɔ dɛ ɔyɛ no.
9. Na Pilate buaa hɔn dɛ, Ana hom pɛ dɛ migyaa Jewfo Hen no mema hom?
10. Na ohun dɛ enyitan ntsi na asɔfompanyin no yii no mae.
11. Na asɔfompanyin no hyɛɛ nyimpadodow no tsipia dɛ mbom ongyaa Barabbas mma hɔn.
12. Na Pilate buae see hɔn bio dɛ, Ebɛnadze na hom pɛ dɛ meyɛ nyia hom frɛ no Jewfo Hen no?
13. Na wɔtseaa mu bio dɛ, Bɔ no mbeamudua mu!
14. Na Pilate see hɔn dɛ, Ebɛn bɔn na ɔayɛ? Na wɔtseatseaa mu mbordo dɛ, Bɔ no mbeamudua mu!
15. Na Pilate pɛɛ dɛ ɔma nyimpadodow no abodwee no, ogyaa Barabbas maa hɔn, na Jesus dze, ɔkaa no mpire no, oyii no mae dɛ wɔnkɔbɔ no mbeamudua mu.
16. Na nsordaafo no dze no kɔr abangua no a ɔyɛ Ambrado Aban no do; na wɔfrɛfrɛɛ nsordaafokuw no nyina boaa ano.
17. Na wɔdze tam memen furaa no, na wɔbɔɔ nsoɛ katraka soaa no;
18. na wɔhyɛɛ ase kyiakyiaa no dɛ, Jewfo Hen nye yi o!
19. Na wɔdze ndzɛmbir bɔɔ n'etsifi, na wohinahinaa ntafi guu no do, na wobuu ntwɛr sɔɔr no.
20. Na wosii no atwetwe wiei no woyii tam memen no wɔ no ho, na wɔdze nankasa n'atar hyɛɛ no, na wɔdze no kɔr dɛ wɔrokɔbɔ no mbeamudua mu.
21. Na wɔhyɛɛ Simon Sirenenyi bi a ofi kwaa mu rutwa mu, Alɛksandar nye Rufus hɔn egya no, dɛ ɔnsoa ne mbeamudua no.
22. Na wɔdze no kɔr beebi a wɔfrɛ hɔ Golgota a ne nkyerɛase nye Tsikwankora Bea.
23. Na wɔmaa no wenyin a wɔdze eduhuam mɛɛr afora mu, naaso ɔannom.
24. Na wɔbɔɔ no mbeamudua mu, na wɔkyɛɛ n'atar mu, twee tonto hwehwɛɛ dza obiara bɛfa.
25. Na anapa ndɔnkron no mu na wɔbɔɔ no mbeamudua mu.
26. Na wɔkyerɛɛw dza wogyinaa do buu no fɔ no wɔ n'etsifi dɛ JEWFO HEN.
27. Na wɔbɔɔ edwotwafo beenu mbeamudua mu kaa no ho, ɔbaako wɔ n'enyimfa, na ɔbaako wɔ n'abankum.
28. [Na kyerɛw no a ɔka dɛ, Wɔkaan no foraa emumuyɛfo no, baa mu.]
29. Na hɔn a worutwa mu no, kaa ebususɛm tsiaa no na wɔwosowosoow hɔn tsir dɛ, Ɛhɛɛ! Ɔwo a idwuruw asɔrdan no na etow no ndaansa mu
30. gye woho fi mbeamudua yi ho si famu ɛ!
31. Dɛmara so na asɔfompanyin no nye akyerɛwfo no sii no atwetwe dɛ, Ɔgyee binom: naaso onntum nngye nankasa noho.
32. Afei wɔmma Kraest no, Israel Hen no, mfi mbeamudua no ho nsi famu, ma yenhu na yɛngye ndzi ɛ. Na hɔn a wɔbɔɔ hɔn mbeamudua mu kaa no ho no so yaaw no bi.
33. Na ewiaber duebien durii no, sum hyɛɛ asaase no nyina do kodur ndɔnebiasa no.
34. Na ndɔnebiasa no mu no, Jesus dze ndze kɛse kaa mu dɛ, Ne nkyerɛase nye dɛ, Me Nyankopɔn, me Nyankopɔn, ɔyɛ dɛn na apa me yi?, #Dwom 22.1 Eloi, Eloi
35. Na hɔn a wogyinaa hɔ binom tsee no, wɔsee dɛ, Hwɛ, ɔrefrɛ Elija.
36. Na baako tuu mbirika dze sapɔw kɔbɔɔ wenyin yerɛyerɛw mu, dze tuaa ndzɛmbir ano maa no dɛ ɔnnom, na ɔsee dɛ, Hom ngyaa ma yɛnhwɛ dɛ Elija bɛba ebeyi no anaa.
37. Na Jesus dze ndze kɛse kaa mu no, ogyaa no sunsum mu.
38. Na asɔrdan no mu ntwamutam no tseew ebien fii sor besii ase.
39. Na ɔhamupanyin a ogyinaa hɔ wɔ ne tsentsendo no, ohun dɛ oegyaa no sunsum mu dɛm no, ɔsee dɛ, Ampaara, nyimpa yi Nyankopɔn Ba a.
40. Na mbaa bi so wɔ hɔ a wofi ekyir hwɛe: hɔn mu binom nye Mary Magdalene, Mary, James kuma nye Josef hɔn na, nye Salome;, #Luk 8.2
41. na hɔn so na ɔwɔ Galilii no, wɔkaa no do na wɔsoom no, wɔnye mbaa pii a wɔnye no baa Jerusalɛm.
42. Na odur ewimbir no, nna ɔyɛ Ahosiesieda, ɔnye da a odzi ahomgyeda no enyim ntsi no,
MRK.15.43, Josef a ofi Arimatea, baguanyi nyimnyamfo a ɔno so rohwɛ Nyankopɔn ahenman kwan no bae, na osii no bo kɔr Pilate hɔ kɛserɛɛ Jesus no fun no.
44. Na ɔyɛɛ Pilate nwanwa dɛ oewu dada; na ɔfrɛɛ ɔhamupanyin no bisaa no dɛ owui akyɛr anaa.
45. Na ɔtsee no wɔ ɔhamupanyin no hɔ no, ɔdze fun no kyɛɛ Josef.
46. Na ɔtɔɔ ndwera bi, na oyii no dze no kyekyeer ndwera no mu, na ɔdze no too nda a woetwa no ɔbotan bi mu no mu, na opireew ɔbo hiin nda no ano.
47. Na Mary Magdalene nye Mary, Joses ne na, hwɛɛ mbrɛ wɔdze no toe.

## Tsir 16

1. Na ahomgyeda no twaa mu no, Mary Magdalene nye James ne na Mary nye Salome, tɔɔ nduhuam dɛ wɔdze rokɔ akɛsera no.
2. Na da a odzi dapɛn no kan no n'anapatutuitu na wɔkɔr nda no do, nna ewia epue.
3. Na wɔsesee hɔnho dɛ, Woana bepirew ɔbo no efi nda no ano ama hɛn?
4. Na wɔtoo hɔn enyi no wohun dɛ woepirew ɔbo no efi hɔ: osiandɛ ɔso kɛsenara.
5. Na wɔhɛɛn nda no mu no, wohun aberantsɛ bi a ɔtse nyimfa hyɛ atar fufuw tsentsen, na wɔbɔɔ hu.
6. Na ɔsee hɔn dɛ, Mma hom mmbɔ hu: hom rohwehwɛ Jesus Nazarɛtnyi a wɔbɔɔ no mbeamudua mu no; Ɔasoɛr: onnyi ha. Hwɛ mbrɛ wɔdze no toe!
7. Na hom nkɔ nkɛka nkyerɛ n'esuafo no, ɔnye Peter, dɛ, Oedzi hom enyim kɔ Galilii: hɔ na hom bohu no, dɛ mbrɛ ɔsee hom no.
8. Na wofiir edzi fiir nda no ho guanee, na ahopopo nye ahobow kaa hɔn, na wɔannka hwee annkyerɛ obiara, osiandɛ wosuroi.
9. [Na ɔsoɛɛr da a odzi dapɛn no kan no anapatutuitu no, odzii kan yii noho kyerɛɛ Mary Magdalene a otuu mbɔnsam esuon fii no mu no.
10. Na ɔkɔree kɛkaa kyerɛɛ hɔn a wɔnye no tsenae a woridzi nkɔmbɔ na worusu no.
11. Na hɔn dze wɔtsee dɛ ɔtse ase na oehu no no, wɔanngye enndzi.
12. Na n'ekyir no woyii no wɔ suban fofor mu kyerɛɛ hɔn mu beenu a wɔnam rokɔ ekuraase;
13. na hɔn so kɔree kɛkaa kyerɛɛ nkaa no; na wɔanngye hɔn so enndzi.
14. N'ekyir no a dubiako no tse edzidzi no, woyii no kyerɛɛ hɔn, na otwuuw hɔn enyim wɔ hɔn ekyingye nye hɔn akoma dzen ntsi, osiandɛ wɔanngye hɔn a wohun no dɛ ɔasoɛr no enndzi.
15. Na ɔsee hɔn dɛ, Hom nkɔ wiadze nyinara nkɛka asɛmpa no nkyerɛ abɔdze nyina.
16. Nyia ɔgye dzi na wonuma no no, obenya nkwa, na nyia ɔnngye nndzi no, wobobu no fɔ.
17. Na nsɛnkyerɛdze yi bɛka hɔn a wɔgye dzi do: wɔnam me dzin do botu mbɔnsam; wɔbɛkasa kasa fofor;
18. wɔbɛma nwɔ do, na sɛ wɔnom bɔr biara a, ɔrennyɛ hɔn hwee; wɔdze hɔn nsa bogu ayarfo do na hɔn ho ayɛ hɔn dzen.
19. Na afei Ewuradze Jesus kasaa kyerɛɛ hɔn ekyir no, wɔfaa no kɔr sor, na ɔkɛtsenaa Nyankopɔn abanyimfa.
20. Na hɔn dze, wofii hɔ kɔree kɛkaa asɛm no wɔ mbea nyina, Ewuradze nye hɔn yɛɛ edwuma, na ɔdze nsɛnkyerɛdze hyɛɛ asɛm no dzen.] Amen.

