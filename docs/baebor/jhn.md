# John

## Tsir 1

1. Ahyɛse no nna Asɛm  no wɔ hɔ, na Asɛm no nye Nyame wɔ hɔ, na Asɛm no ankasa so nye Nyame.
2. Ɔnoara na ahyɛse no ɔnye Nyame wɔ hɔ.
3. Wɔnam no do yɛɛ adze nyina na woennkwetsi no annyɛ biribiara a wɔyɛe.
4. No mu na nkwa wɔ, na nkwa no nye nyimpa ne kan.
5. Na kan no hyerɛn wɔ sum mu, na sum no enntum annhyɛ no do.
6. Nyimpa bi bae a Nyankopɔn somaa no a ne dzin dze John., #Mat 3.1; Mar 1.4; Luk 3.1
7. Ɔnoara na ɔbaa adasedzi, dɛ oribedzi kan no ho dase, ama nyimpa nyina eedua no do agye edzi.
8. Nnyɛ ɔno nye kan no bi, na obedzii kan no ho dase.
9. Nokwar kan no a ɔhyerɛn ma nyimpa nyina no na ɔreba wiadze no.
10. Ɔwɔ wiadze, na wɔnam no do yɛɛ wiadze, naaso wiadze ennhu no.
11. Ɔbaa dza ɔyɛ nedze hɔ, naaso hɔn a wɔyɛ nedze no anngye no.
12. Na dodow a wɔgyee no no, ɔmaa hɔn tum dɛ wɔnyɛ Nyankopɔn mba, mekyerɛ hɔn a wɔgye ne dzin dzi no a,
JHN.1.13, wommfi bɔgya anaa honam ne pɛ anaa ɔbarimba ne pɛ mu, na ofi Nyankopɔn mu na wɔwoo hɔn.
14. Na Asɛm no bɛyɛɛ honam, na ɔbɔsoɛɛ hɛn mu, na yehun n'enyimnyam dɛ Egya no ne Ba kortsee no n'enyimnyam a adom nye nokwar ahyɛ no ma.
15. (John dzii no ho dase na ɔtseaa mu dɛ: Oyi nye nyia mekae wɔ no ho dɛ, Nyia odzi m'ekyir reba no, ɔkyɛn me, osiandɛ odzii me kan no.)
16. Ofi adom a ahyɛ no ma no mu na hɛn nyina yeenya adom abɔ adom do yi;
17. na mbra no dze, wɔnam Moses do dze mae, na adom nye nokwar no dze, ɔnam Jesus Kraest do na ɔbae.
18. Obi nnhun Nyankopɔn pɛn; Ɔba a wɔwoo no kor no a ɔtwer Egya no bo mu no, ɔno na oeyi no akyerɛ.
19. John dzii dase yi wɔ ber a Jewfo fi Jerusalɛm somaa asɔfo nye Levifo dɛ wonkebisa no dɛ, Woana nye wo no?
20. Ɔpaa mu kae na ɔannsan; ɔpaa mu kaa no kofee dɛ, Nnyɛ emi nye Kraest no.
21. Wobisaa no dɛ, Woana nye wo? Elija nye wo a? Na ɔsee dɛ, Nnyɛ emi nye no. Nkɔnhyɛnyi no nye wo a? Na obuaa dɛ, Oho., #Mal 4.5; Deut 18.15
22. Na wɔsee no dɛ, Dɛm a nna woana koraa nye wo? Ama yeenya bi akɛka akyerɛ hɔn a wɔsomaa hɛn. Eka dɛn wɔ woho?
23. Ɔsee dɛ, Emi nye obi ne ndze a ɔretsea mu wɔ sar no do dɛ, Hom ntsentsen Ewuradze no kwan no, dɛ mbrɛ nkɔnhyɛnyi Isaia kae no.
24. Nna hɔn a wɔsomaa hɔn no fi Farisiifo mu.
25. Na wobisaa no see no dɛ, Sɛ nnyɛ ɔwo nye Kraest anaa Elija anaa nkɔnhyɛnyi no a, ebɛnadze ntsi na inuma?
26. John buaa hɔn dɛ, Emi dze, munuma hom nsu mu, na obi gyina hom finimfin a hom nnyim no,
JHN.1.27, ɔno nye nyia odzi m'ekyir reba no a ne mpaboa ho ahoma mpo mennsɛ dɛ mesan.
28. Iyi sii no wɔ Bɛtani Jordan egya mbrɛ John runuma no.
29. Na adze kyee no, John hun Jesus dɛ ɔreba ne nkyɛn, na ɔsee dɛ, Hom nhwɛ, Nyankopɔn Eguambaa a oyi wiadze bɔn kɔ no.
30. Oyi nye nyia mekae wɔ no ho dɛ, Ɔbarimba bi dzi m'ekyir reba a ɔkyɛn me mpo no, osiandɛ odzii me kan.
31. Nna emi mara so minnyim no, na dɛ wobeyi no akyerɛ Israel ntsi na mebae mubonumae wɔ nsu mu.
32. Na John dzii dase dɛ, Muhun Sunsum no dɛ ofi sor sianee dɛ ebubur na ɔbɛtsenaa no do.
33. Nna emi dze minnyim no, na nyia ɔsomaa me ma mubonumae wɔ nsu mu no, ɔnoara na ɔsee me dɛ, Nyia ibohu dɛ Sunsum no besian abɛtsena no do no, ɔno nye nyia onuma wɔ Sunsum Krɔnkrɔn mu no.
34. Na mehu na medzi dase dɛ ɔno nye Nyankopɔn Ba no.
35. Na adze kyee bio no, nna John nye n'esuafo beenu gyina hɔ;
36. na ohun Jesus dɛ ɔnenam hɔ no, ɔsee dɛ, Hom nhwɛ, Nyankopɔn Eguambaa no!
37. Na ɔrekasa no n'esuafo beenu tsee na wɔkɛkaa Jesus do.
38. Na Jesus daan noho, na ohun dɛ wɔka no do no, obisaa hɔn dɛ, Hom rohwehwɛ ebɛnadze? Na wɔsee no dɛ, Rabae, (ase nye dɛ, Kyerɛkyerɛfo) etse hen?
39. Obuaa hɔn dɛ, Hom mbra mbɔhwɛ.  Na wɔbae bohun mbrɛ ɔtse, na wɔnye no tsenaa hɔ da no; nna wɔabɔ bɛyɛ ewimbir ndɔnnan.
40. Na beenu a wɔtsee John n'asɛm na wɔkaa no do no, hɔn mu kor nye Andrew, Simon Peter no nua no.
41. Na odzii kan bohun no nua Simon, na ɔsee no dɛ, Yeehu Messia no (ne nkyerɛase nye Kraest, anaadɛ, Nyia wɔasera no).
42. Ɔdze no baa Jesus nkyɛn. Jesus hwɛɛ no see no dɛ, Ɔwo nye Simon, John ne ba no: wɔbɛfrɛ wo Siifas (ne nkyerɛase nye Peter anaadɛ Ɔbotan).
43. Adze kyee no, Jesus pɛɛ dɛ ɔkɔ Galilii, na ohun Filip. Na Jesus see no dɛ, Ka mo do.
44. Nna Filip fi Bɛtsaeda, Andrew nye Peter hɔn kurow mu.
45. Filip kohun Nataniel, na ɔsee no dɛ, Yeehu nyia Moses kaa no ho asɛm wɔ mbra no mu no, na nkɔnhyɛfo no so kyerɛɛw no ho asɛm no, Jesus, Josef ba no a ofi Nazarɛt no a.
46. Na Nataniel see no dɛ, Aso biribi papa bi botum efi Nazarɛt aba da? Filip see no dɛ, Bra bɔhwɛ ɛ.
47. Jesus hun Nataniel dɛ ɔreba ne nkyɛn, na ɔkaa no ho asɛm dɛ, Hwɛ, ampaara Israelnyi nye yi a ndaadaa bi nnyi no mu.
48. Nataniel bisaa no dɛ, Inyim me wɔ hen? Jesus buaa no dɛ, Ansaana Filip frɛɛ wo a ewɔ adɔmbadua no ase no, nna muhun wo.
49. Nataniel buae see no dɛ, Rabae, ɔwo nye Nyankopɔn Ba no, ɔwo nye Israel Hen no.
50. Jesus buaa no dɛ, Mesee wo dɛ muhun wo adɔmbadua no ase ntsi na egye dzi yi? Ibohu ndzɛmba akɛse a ɔsen iyinom.
51. Na Jesus see no dɛ, Mese hom nokwar mu dɛ, Hom bohu dɛ ɔsor ebue na Nyankopɔn abɔfo rofow sian wɔ Nyimpa Ba no do.

## Tsir 2

1. Na da a otsia ebiasa no, wohyiaa ayefor wɔ Kaana a ɔwɔ Galilii, nna Jesus ne na wɔ hɔ;
2. na wɔtoo nsa frɛɛ Jesus nye n'esuafo no so baa ayefor no ase.
3. Na nsa no annso no, Jesus ne na kɛkaa kyerɛɛ no dɛ, Hɔn nsa asa.
4. Na Jesus buaa no dɛ, Ɔbaa, menye wo wɔ ebɛn nhyehyɛɛ? Me ber nnyae nndurii.
5. Ne na see asomfo no dɛ, Biribiara a ɔbɛse hom no, hom nyɛ.
6. Nna abo esuhina esia sisi hɔ, dɛ mbrɛ Jewfo hɔn ahoguar tse, kor bedzi etwahina ebien anaa ebiasa.
7. Jesus see hɔn dɛ, Hom mfa nsu nhyehyɛ esuhina no amaama.  Na wɔhyehyɛɛ no amaama tɛntɛn.
8. Na ɔsee hɔn dɛ, Afei hom nsesaw nkɛma edzidziase panyin no.  Na wɔdze kɔree.
9. Na edzidziase panyin no kaa n'ano nsu a ɔadan nsa no hwɛe no, na onnyim mbrɛ ofir no (nna asomfo no a wɔsesaw nsu no dze wonyim), ɔfrɛɛ ayeforkun no,
JHN.2.10, na ɔsee no dɛ, Nyimpa biara dze nsa papa no dzi kan besisi hɔ, na wɔanom abobow no, nna wɔdze dza onnye no ba, na ɔwo dze, edze nsa papa no esie ebodu sesei.
11. Nsɛnkyerɛdze a odzi kan yi Jesus yɛe wɔ Kaana a ɔwɔ Galilii, na oyii n'enyimnyam kyerɛe; na n'esuafo no gyee no dzii.
12. Iyi ekyir no, Jesus kɔr Karpernaum, ɔno nye ne na nye no nuanom nye n'esuafo, na wɔtsenaa hɔ nda kakra ara.
13. Na Jewfo apaho no bɛnee; na Jesus kɔr Jerusalɛm.
14. Na okohun hɔn a wɔtɔn anantwi, nye nguan, nye mbubur, nye sikasesafo wɔ asɔrdan no mu dɛ wɔtsenatsena hɔ.
15. Ɔdze ahoma yɛɛ mpire paam hɔn nyina, nguan no nye anantwi no, na ohuee sikasesafo sika gui, na ɔkaa hɔn apon butubutuwii.
16. Na hɔn a wɔtɔn mbubur no, ɔsee hɔn dɛ, Hom mfa yinom mfi ha! Mma hom nnyɛ m'Egya fie eguadzi fie!
17. Na n'esuafo no kaae dɛ wɔakyerɛw dɛ, Wo fie ho mbɔdzembɔ bɛhyɛ me ma.
18. Iyi ntsi Jewfo no buae see no dɛ, Ebɛn asɛnkyerɛdze na edze kyerɛ hɛn dɛ ewɔ ho kwan dɛ eyɛ iyi?
19. Jesus buaa hɔn dɛ, Hom ndwuruw asɔrdan yi, na ndaansa mu mebɛma do bio.
20. Nna Jewfo no see no dɛ, Mfe eduanan esia mu na wɔdze sii asɔrdan yi, na ɔwo ebɛma do nda ebiasa mu?
21. Naaso ɔno dze, ɔkaa ne nyimpadua asɔrdan no ho asɛm.
22. Dɛm ntsi ɔsoɛree fii ewufo mu no, n'esuafo no kaae dɛ ɔkaa iyi kyerɛɛ hɔn, na wɔgyee kyerɛwsɛm no nye asɛm a Jesus kae no dzii.
23. Na ɔwɔ Jerusalɛm apaho afahyɛ no mu no dodowara hun ne nsɛnkyerɛdze a ɔyɛe no, na wɔgyee ne dzin dzii;
24. na Jesus dze, ɔammfa noho amma hɔn, osiandɛ onyim nyimpa nyina,
JHN.2.25, na onnhia no dɛ obi dzi nyimpa ho dase, osiandɛ nankasa nyim dza ɔwɔ nyimpa mu.

## Tsir 3

1. Nna nyimpa bi fi Farisiifo no mu wɔ hɔ a ne dzin dze Nikodemɔs a ɔyɛ Jewfo panyin bi;
2. ɔnoara na ɔbaa Jesus nkyɛn anadwe, na ɔbɛsee no dɛ, Rabae, yenyim dɛ ifi Nyankopɔn nkyɛn na aba dɛ kyerɛkyerɛnyi; osiandɛ obi nntum nnyɛ nsɛnkyerɛdze a eyɛ yi, gyedɛ Nyankopɔn ka no ho.
3. Jesus buae see no dɛ, Meka no nokwar mu kyerɛ wo dɛ, Sɛ wɔannwo nyimpa fofor a, orunntum nnhu Nyankopɔn ahenman no., #3.3: Anaadɛ
4. Nikodemɔs kaa kyerɛɛ no dɛ, Ɔbɛyɛ dɛn na nyimpa a oenyin no, wobotum awo no bio? Obotum akɔ ne na yamu bio ma wɔasan awo no anaa?
5. Jesus buaa dɛ, Meka no nokwar mu pefee kyerɛ wo dɛ, Sɛ woemmfi nsu nye Sunsum mu annwo nyimpa a, orunntum nnhɛn Nyankopɔn ahenman mu.
6. Nyia wofi honam mu awo no no, ɔyɛ honam; na nyia wofi Sunsum mu awo no no, ɔyɛ Sunsum.
7. Mma ɔnnyɛ wo nwanwa dɛ mese wo dɛ, Otwar dɛ wɔwo hom fofor.
8. Mframa bɔ wɔ mbrɛ ɔpɛ, na etse ne ndze, naaso innyim mbrɛ ofi ba, na mbrɛ ɔkɔ. Mbrɛ obiara a wofi Sunsum mu awo no tse nye no.
9. Nikodemɔs bisaa no dɛ, Yinom besi dɛn ayɛ hɔ?
10. Jesus buaa no dɛ, Ana eyɛ Israel kyerɛkyerɛnyi na innyim yinom yi?
11. Ampaara, mese wo dɛ, yɛka dza yenyim na yedzi dza yeehu ho dase; na hom nngye hɛn dasee no nndzi.
12. Sɛ meka hom asaase afamu ndzɛmba na hom nngye nndzi a, ɔbɛyɛ dɛn na sɛ meka ɔsor ndzɛmba kyerɛ hom a, hom bɛgye edzi.
13. Na obi mmfoow sor, gyedɛ nyia ofi sor sianee no, mekyerɛ, nyimpa Ba no a.
14. Na dɛ mbrɛ Moses maa ɔwɔ no do wɔ sar no do no, dɛmara so na otwar dɛ wɔma nyimpa Ba no do,
JHN.3.15, ama obiara a ɔgye no dzi no eenya onnyiewiei nkwa.
16. Na mbrɛ Nyankopɔn sii dɔɔ wiadze nye yi, dɛ ɔdze ne Ba a ɔwoo no kor no mae, ama obiara a ɔgye no dzi no aannhera, na oeenya onnyiewiei nkwa.
17. Na Nyankopɔn annsoma ne Ba wɔ wiadze dɛ ombobu wiadze atsɛn, na dɛ wondua no do ngye wiadze nkwa.
18. Nyia ɔgye no dzi no, wommbu no atsɛn; nyia ɔnngye no nndzi no, woebu no atsɛn dada; osiandɛ ɔnngyee Nyankopɔn ne Ba kortsee no ne dzin nndzii.
19. Na iyi nye atsɛmbu no, dɛ kan no aba wiadze, na nyimpa adɔ sum akyɛn kan no; osiandɛ hɔn ndwuma yɛ bɔn.
20. Na obiara a ɔyɛ dza ɔmmfata no, okyir kan, eso ɔmmba kan no ho, amma woeennyi no atsɛn wɔ no ndwuma ho.
21. Na nyia ɔyɛ nokwar no, ɔba kan no ho, ma no ndwuma aada edzi dɛ Nyankopɔn mu na ɔayɛ.
22. Iyi ekyir no Jesus nye n'esuafo baa Judea asaase do, na ɔnye hɔn tsenaa hɔ, na onumae.
23. Nna John so runuma wɔ Aenon a ɔbɛn Salim, osiandɛ nsu pii wɔ hɔ; na binom baa hɔ ma onumaa hɔn.
24. Nna wonnyae mmfaa John nntoo efiadze., #Mat 14.3; Mar 6.17; Luk 3.19
25. Na ekyingyegye bi baa John n'esuafo nye Jewnyi bi afamu a ɔfa ahoguar ho.
26. Na wɔbaa John nkyɛn bɛsee no dɛ, Rabae, nyia ɔkaa wo ho wɔ Jordan egya no a egyee no ho dase no, hwɛ, ɔno so runuma na nyimpa nyina reba no hɔ.
27. John buae na ɔsee dɛ, Nyimpa runntum nnya biribi, gyedɛ wɔdze fi sor ma no.
28. Homankasa gye me dase dɛ mekaa dɛ, Nnyɛ emi nye Kraest no, na wɔsomaa me dzii n'enyim.
29. Nyia ɔwɔ ayefor no nye ayeforkun; na ayeforkun ne nyɛnko a ogyina hɔ na otsie no, n'enyi gye kɛse wɔ ayeforkun no ne ndze ntsi; afei na m'enyigye yi ahyɛ ma.
30. Ɔno dze, otwar dɛ ɔkɔ kan kyɛn me, na emi dze, midzi ekyir.
31. Nyia ofi sor bae no kyɛn nyimpa nyina; nyia ofi famu no, ɔyɛ famunyi, na ɔkasa dɛ famunyi. Nyia ofi sor bae no kyɛn nyimpa nyina;
32. dza oehu na ɔatse no na ɔgye ho dase, na obiara nngye ne dasee nndzi.
33. Nyia ɔagye ne dase no, ɔasɔw ano dɛ Nyankopɔn yɛ nokwafo.
34. Na nyia Nyankopɔn somaa no no, ɔka Nyankopɔn ne nsɛm, na Nyankopɔn dze Sunsum no ma no mbordo.
35. Egya no dɔ Ɔba no, na ɔdze ndzɛmba nyina ahyɛ ne nsa.
36. Nyia ɔgye Ɔba no dzi no, ɔwɔ onnyiewiei nkwa; na nyia onndzi Ɔba no n'asɛm do no dze, orinnya nkwa, na Nyankopɔn n'ebufuw wɔ no do.

## Tsir 4

1. Afei Jesus  hun dɛ Farisiifo no atse dɛ ɔno Jesus rinya esuafo pii na orunuma nyimpa sen John no
2. (naaso Jesus nankasa ennuma na n'esuafo a),
JHN.4.3, ofii Judea na osii mu kɔr Galilii bio.
4. Nna otwar dɛ ɔfa Samaria.
5. Na afei okodur Samaria kurow bi a wɔfrɛ no Sikaar a ɔbɛn asaase a Jakob dze kyɛɛ ne ba Josef no ho;
6. nna Jakob bura so wɔ hɔ. Nna Jesus aberɛ wɔ n'akwantu mu ntsi, ɔtsenaa bura no do dɛmara; bɛyɛ ewiaber duebien no.
7. Na ɔbaa bi a ofi Samaria bae bɔtoow nsu. Jesus see no dɛ, Ma me bi monnom.
8. (Nna n'esuafo no kɔ kurow mu rokɔtɔ edziban.)
9. Na Samarianyi ɔbaa no see no dɛ, Ɔyɛ dɛn na ɔwo a eyɛ Jewnyi ibisa emi a meyɛ Samarianyi ɔbaa hɔ nsu anom? (Ɔkaa dɛm osiandɛ nna Jewfo nye Samariafo nnka.), #Ezra 4.1-5; Neh 4.1
10. Jesus buae see no dɛ, Sɛ inyim Nyankopɔn akyɛdze no, nye nyia ɔse wo dɛ, Ma me bi monnom yi a, nkyɛ ibebisa no ma ɔaama wo nkwa nsu.
11. Ɔbaa no see no dɛ, Owura, Innyi adze a edze rotow, na bura no mu so dɔ; hen koraa na ibenya nkwa nsu no?
12. Ana ɔwo eso kyɛn hɛn egya Jakob a ɔkyɛɛ hɛn bura yi, na nankasa nye ne mba nye no mbowa noom bi?
13. Jesus buae see no dɛ, Obiara a ɔbɔnom nsu yi bi no, nsukɔm bɛdze no bio.
14. Na nyia ɔbɔnom nsu a mebɛma no no, nsukɔm nnkɛdze no da, na nsu a mebɛma no no bɛyɛ no mu nsubura a opuw nsu kɔ onnyiewiei nkwa mu.
15. Ɔbaa no see no dɛ, Ma me dɛm nsu yi ɛ, amma nsukɔm anndze me ma mammba ammbɔtow nsu yi bi.
16. Jesus see no dɛ, Kɔ kɛfrɛ wo kun na bra ha.
17. Ɔbaa no buae see no dɛ, Minnyi kun. Jesus see no dɛ, Aka no yie dɛ, Minnyi kun:
18. na nye mbanyin beenum atsena; na nyia enye no wɔ hɔ sesei yi mpo, ɔnnyɛ wo kun bi a; iyi dze, aka no nokwar ankasa.
19. Ɔbaa no see no dɛ, Mo wura, muhu dɛ eyɛ nkɔnhyɛnyi.
20. Hɛn egyanom sɔree wɔ bepɔw yi do, na hom dze, hom se dɛ Jerusalɛm nye bea a ɔsɛ dɛ nyimpa sɔr wɔ hɔ.
21. Jesus see no dɛ, Ɔbaa, gye me dzi dɛ dɔn no reba a nnyɛ bepɔw yi do, eso nnyɛ Jerusalɛm na hom bɔsɔr Egya no.
22. Hom sɔr dza hom nnyim; hɛn dze, yɛsɔr dza yenyim, osiandɛ nkwagye fi Jewfo mu.
23. Na dɔn no reba, na oenya edu, dɛ hɔn a wɔsɔr nokwar mu no bɔsɔr Egya no wɔ sunsum nye nokwar mu: na iyinom dɛm na Egya no rohwehwɛ dɛ hɔn a wɔsɔr no no yɛ.
24. Nyankopɔn yɛ sunsum, na hɔn a wɔsɔr no no, ɔsɛ dɛ wɔsɔr no wɔ sunsum nye nokwar mu.
25. Ɔbaa no see no dɛ, Minyim dɛ Messia no (a wɔfrɛ no Kraest no) reba; na ɔnodze, sɛ ɔba a, ɔbɛpaa mu aka adze nyina akyerɛ hɛn.
26. Jesus buaa no dɛ, Emi a menye wo rekasa yi, emi nye ɔno.
27. Na ha yi na n'esuafo no bae; na ɔyɛɛ hɔn ahobow dɛ ɔnye ɔbaa no rekasa, naaso obi emmbisa no dɛ, Erohwehwɛ ebɛnadze, anaa, Ɔyɛ dɛn na enye no rekasa yi?
28. Na ɔbaa no gyaa n'ehina no hɔ na osii mu kɔr kurow no mu, na ɔsee kuromba no dɛ,
JHN.4.29, Hom mbra mbɔhwɛ nyimpa bi a ɔaka dza mayɛ nyina akyerɛ me. Ana nnyɛ oyi nye Kraest no bi a?
30. Nna nyimpa fii kurow no mu dɛ wɔreba ne nkyɛn.
31. Na ne ntamu no, n'esuafo no see no dɛ, Rabae, dzidzi.
32. Na obuaa hɔn dɛ, Mowɔ edziban midzi a hom nnyim.
33. Dɛm ntsi n'esuafo no sesee hɔnho dɛ, Ana obi abrɛ no biribi ma oedzi?
34. Jesus see hɔn dɛ, M'edziban nye dɛ meyɛ nyia ɔsomaa me no pɛ na muwie n'edwuma.
35. Ana hom nnka dɛ aka abosoom anan na twaber edu? Hwɛ! Mese hom dɛ, Hom mma hom enyi do nhwɛ nhaban no, dɛ oenya ahoa dze kyerɛ dɛ edu twaber.
36. Na nyia otwa no gye akatua na ɔboaboa aba no ano kɔ onnyiewiei nkwa mu, na nyia oduae nye nyia otwae nyina aabɔ mu edzi dɛw.
37. Na iyi mu asɛm no yɛ nokwar dɛ obi dua na obi twa.
38. Mosomaa hom dɛ hom nkotwa dza hom nnyɛɛ ho edwuma; binom aberɛ hɔnho ayɛ, na hom dze, hom ebedzi hɔn edwuma mu aba.
39. Na Samariafo a wɔwɔ kurow yi mu dodowara gyee no dzii wɔ dase a ɔbaa no dzii dɛ, Ɔaka dza mayɛ nyina akyerɛ me no ntsi.
40. Dɛm ntsi Samariafo baa ne nkyɛn no, wɔserɛɛ no dɛ ɔnye hɔn ntsena. Na ɔtsenaa hɔ nda ebien.
41. Na nyimpa dodow a ɔkyɛn nkan no gyee no dzii wɔ n'asɛm ntsi,
JHN.4.42, na wɔsee ɔbaa no dɛ, Afei nnyɛ w'asɛm ntsi na yɛgye dzi, na hɛnankasa so yɛatse na yenyim dɛ oyi nye wiadze Agyenkwa no.
43. Na nda ebien twaa mu no, ofii hɔ sii mu kɔr Galilii.
44. Na Jesus noara gyee dase dɛ nkɔnhyɛnyi nnyi enyidzi wɔ nankasa no kurow mu.
45. Na odur Galilii no, Galiliifo gyee no too mu, osiandɛ wohun dza ɔyɛe wɔ Jerusalɛm wɔ afahyɛ no ase nyina; osiandɛ hɔn so kɔr afahyɛ no ase bi.
46. Na Jesus baa Kaana a ɔwɔ Galilii mbrɛ ɔdaan nsu wenyin no bio. Na ahenkowaa panyin bi wɔ hɔ a ne ba yar wɔ Karpernaum.
47. Na ɔtsee dɛ Jesus fi Judea aba Galilii no, ɔkɔr ne nkyɛn kɛserɛɛ no dɛ ɔmbra mbɛsa ne ba no yarba, na ɔreyɛ ewu.
48. Na Jesus see no dɛ, Sɛ hom ennhu nsɛnkyerɛdze nye anwanwadze a, hom nnkɛgye edzi da.
49. Ɔpanyin no see no dɛ, Mo wura, Sian bra ansaana me ba no ewu.
50. Jesus kaa kyerɛɛ no dɛ, Kɔ, wo ba no atse apɔw.  Na nyimpa no gyee asɛm a Jesus kaa kyerɛɛ no no dzii, na ɔkɔree.
51. Na ɔresan akɔ no, no nkowaa behyiaa no kaa dɛ ne ba no atse apɔw.
52. Na obisaa hɔn dɔn kor a no ho hyɛɛ ase yɛɛ no dzen; na wɔsee no dɛ, Ndeda ewiaber dɔnkor no mu na papu no gyaae.
53. Na egya no hun dɛ dɔn no ara a Jesus see no dɛ, Wo ba no atse apɔw no mu a, na ɔgyee dzii, ɔno nye ne fifo nyina.
54. Iyi so nye asɛnkyerɛdze a otsia ebien a Jesus fi Judea baa Galilii no ɔyɛe.

## Tsir 5

1. Iyi ekyir no Jewfo afahyɛ bi durii, na Jesus kɔr Jerusalɛm.
2. Na Jerusalɛm abobow a wɔfrɛ no Nguantsen Kuropon no ho nsutaae bi wɔ hɔ a wɔfrɛ no wɔ Hebriw kasa mu Bɛtsaeda a ɔwɔ nkrandaa enum.
3. Na iyinom mu na ayarfo nyimpakuw pii, enyifurafo, mpakye, nye hɔn a wɔyar mbubui dedae [rotweɔn nsu no no nwosowee.
4. Na odu mber bi a Ewuradze no bɔfoe sian nsutaae no mu bɔfon no; na obiara a nsu no fon ekyir no odzi kan kɔtɔ mu no, yarba biara a ɔyar no, onya ayarsa.]
5. Nna nyimpa bi wɔ hɔ a oedzi mfe eduasa awɔtwe wɔ ne yarba mu;
6. na Jesus hun dɛ ɔda hɔ, na onyim dɛ ɔakyɛr hɔ no, obisaa no dɛ, Epɛ dɛ wo ho yɛ wo dzen anaa?
7. Ɔyarfo no buaa dɛ, Owura, minnyi nyimpa biara a sɛ wɔbɔfon nsu no a ɔdze me to nsutaae no mu: na sɛ mereba a, nna obi edzi m'enyim kan akɔtɔ mu.
8. Jesus see no dɛ, Soɛr, fa wo kɛtɛ na nantsew.
9. Na amonmu no ara nyimpa no ho yɛɛ no dzen, na ɔfaa ne kɛtɛ, na ɔnantsewee. Nna da no yɛ ahomgyeda.
10. Dɛm ntsi Jewfo no see nyia wɔsaa no yarba no dɛ, Ndɛ yɛ ahomgyeda, innyi ho kwan dɛ esoa wo kɛtɛ.
11. Obuaa hɔn dɛ, Nyia ɔmaa mo ho yɛɛ me dzen no, ɔnoara na ɔsee me dɛ, Fa wo kɛtɛ na nantsew.
12. Wobisaa no dɛ, Woana nye nyimpa a ɔsee wo dɛ, Fa wo kɛtɛ na nantsew, no?
13. Nna nyia wɔsaa no yarba no nnyim nyimpa kor no, osiandɛ nna nyimpadodow wɔ hɔ ntsi Jesus atwe noho efi hɔ.
14. N'ekyir no Jesus hun no asɔrfi mu na ɔsee no dɛ, Hwɛ, wo ho ayɛ wo dzen: mma nnyɛ bɔn bio, mma dza omuo kyɛn yi aammba wo do.
15. Nyimpa no sii mu kɛkaa kyerɛɛ Jewfo no dɛ Jesus na ɔmaa no ho yɛɛ no dzen.
16. Dɛm ntsi na Jewfo no hiahiaa Jesus ho, osiandɛ ɔyɛɛ ndzɛmba yi ahomgyeda.
17. Na Jesus buaa hɔn dɛ, M'Egya yɛ edwuma bodu sesei na mo so meyɛ edwuma.
18. Na dɛm siantsir yi tsitsir ntsi na Jewfo no hwehwɛɛ dɛ woku no, osiandɛ nnyɛ ahomgyeda nko na ɔato, na eso ɔfrɛɛ Nyankopɔn nankasa n'Egya, dze yɛɛ noho dɛ ɔnye Nyankopɔn yɛ pɛr.
19. Na Jesus buae see hɔn dɛ, Meka no nokwar mu kyerɛ hom dɛ, Ɔba no nankasa nntum nnhyɛ noho nnyɛ hwee, gyedɛ dza ohu Egya no dɛ ɔyɛ; na biribiara a Egya no yɛ no, ɔnoara Ɔba no so yɛ no dɛmara.
20. Na Egya no dɔ Ɔba no, na ɔkyerɛ no dza nankasa yɛ no nyina, na ɔbɛkyerɛ no ndwuma a ɔkyɛn yinom, na aayɛ hom ahobow.
21. Na dɛ mbrɛ Egya no nyan ewufo na ɔma hɔn nkwa no, dɛmara so na Ɔba no dze nkwa ma hɔn a ɔpɛ.
22. Na eso Egya no mmbu obiara atsɛn, na ɔdze atsɛmbu nyina ahyɛ Ɔba no nsa,
JHN.5.23, ama obiara eedzi Ɔba no nyi, dɛ mbrɛ wodzi Egya no nyi. Nyia onndzi Ɔba no nyi no, onndzi Egya a ɔsomaa no no so nyi.
24. Mereka akyerɛ hom nokwar mu dɛ, nyia ɔtse m'asɛm, na ɔgye nyia ɔsomaa me no dzi no, ɔwɔ onnyiewiei nkwa, na ɔremmba atsɛmbu mu, na mbom oetwa mu efi owu mu aba nkwa mu.
25. Mereka akyerɛ hom wɔ nokwar mu pi dɛ, dɔn no reba na enya edu a ewufo bɛtse Nyankopɔn Ba no ne ndze, na hɔn a wɔbɛtse no benya nkwa.
26. Na dɛ mbrɛ Egya no wɔ nkwa wɔ nankasa no mu no, dɛmara so na ɔdze maa Ɔba no dɛ onnya nkwa wɔ nankasa no mu.
27. Na ɔmaa no tum dɛ ombu atsɛn so, osiandɛ ɔyɛ Onyimpa Ba.
28. Mma yi nnyɛ hom nwanwa: na dɔn no reba a hɔn a wɔwɔ nda mu nyina bɛtse me ndze,
JHN.5.29, na wɔasoɛr epue; na hɔn a wɔayɛ papa no, bɔkɔ nkwa wunyan mu; na hɔn a wɔayɛ dza omuo no, akɔ afɔdzi wunyan mu.
30. Mankasa munntum mennhyɛ moho nnyɛ hwee; dza metse no nna mubu ho atsɛn, na m'atsɛmbu tsen, osiandɛ monnhwehwɛ dza mankasa mepɛ, na dza nyia ɔsomaa me no pɛ a.
31. Sɛ mankasa midzi moho dase a, me dasee nnyɛ nokwar.
32. Obi wɔ hɔ a odzi mo ho dase, na minyim dɛ ne dasee a odzi wɔ mo ho no yɛ nokwar.
33. Hom somae kɔr John hɔ, na ɔagye nokwar no ho dase:
34. na emi dze, menngye nyimpa hɔ dase, na meka yinom ama hom eenya nkwa.
35. Ɔno nye kandzea a ɔdzɛw na ɔhyerɛn, na hom pɛɛ dɛ hom enyi gye wɔ ne kan mu mber kakra.
36. Na emi dze, mowɔ dasefo a ɔkyɛn John, na ndwuma a Egya no dze ama me dɛ munwie no, ndwuma a meyɛ noara gye mo ho dase dɛ Egya no na ɔasoma me.
37. Na Egya no a ɔsomaa me no nankasa agye mo ho dase. Hom nntsee ne ndze da, eso hom nnhun no su
38. na hom nnyi n'asɛm tse hom mu, osiandɛ nyia ɔsomaa no no, hom nngye no nndzi.
39. Hom hwehwɛ kyerɛwsɛm no mu, osiandɛ hom susu dɛ yinom mu na hom wɔ onnyiewiei nkwa; naaso yinom nye dza wɔgye mo ho dase,
JHN.5.40, na hom mmpɛ dɛ hom ba me nkyɛn ma hom eenya nkwa.
41. Menngye enyimnyam wɔ nyimpa hɔ.
42. Na minyim hom dɛ hom nnyi Nyankopɔn no dɔ wɔ hom mu.
43. Emi dze, menam m'Egya dzin do maba, na hom nngye me; sɛ obi nam nankasa ne dzin do ba a, ɔno na hom bɛgye no.
44. Hom bɛyɛ dɛn etum agye edzi, hom a hom gye enyimnyam wɔ homho nkorkor, na hom nnhwehwɛ enyimnyam a ofi Nyankopɔn hɔ ba no?
45. Mma hom nnsusu dɛ emi na mobɔkɔ akɔtoa hom ama Egya no, na nyia ɔtoa hom wɔ hɔ, mekyerɛ Moses a hom dze hom werɛ atwer no no.
46. Na sɛ hom agye Moses edzi a, nkyɛ hom bɛgye mo so edzi; osiandɛ nankasa kyerɛɛw mo ho nsɛm.
47. Na sɛ hom nngye ne kyerɛw no nndzi a, hom bɛyɛ dɛn etum agye m'asɛm edzi?

## Tsir 6

1. Iyi ekyir no, Jesus sii mu kɔr Galilii po a ɔyɛ Tiberias po no egya.
2. Na nyimpadodow pii dzii n'ekyir, osiandɛ wohun nsɛnkyerɛdze a ɔyɛe wɔ hɔn a wɔyar ho.
3. Na Jesus kɔr koko no do na ɔnye n'esuafo kɛtsenaa hɔ.
4. Nna apaho no, Jewfo afahyɛ no, abɛn.
5. Na afei, Jesus maa n'enyi do, na ohun dɛ nyimpadodow kɛse reba ne nkyɛn no, ɔsee Filip dɛ, Hen na yebenya paanoo atɔ ama yinom eedzi?
6. Na iyi dze ɔkae ara dze sɔɔ no hwɛe, osiandɛ nna nankasa nyim dza ɔrebɛyɛ.
7. Filip buaa no dɛ, Paanoo Denare  ahaebien mpo nnkɔso hɔn dɛ hɔn nyina benya nkakrankakra.
8. Na n'esuafo no mu baako, Andrew a ɔyɛ Simon Peter no nua no, see no dɛ,
JHN.6.9, Banyimba bi wɔ ha a ɔwɔ atoko paanoo enum na esunam nkakraba ebien; na iyi dze, ebɛnadze na ɔbɛyɛ ama nyimpa pii yi?
10. Jesus see dɛ, Hom mma nyimpa no ntsenatsena famu.  Eso nna sar pii wɔ hɔ. Na dɔm no tsenatsenaa famu ma hɔn dodow bɛyɛ mpemenum.
11. Na Jesus faa paanoo no nye esunam no na ɔdaa ase no, ɔkyɛe maa hɔn a wɔtsetse hɔ no, dɛ dodow biara a obiara hia.
12. Na wɔmee no, ɔsee n'esuafo dɛ, Hom mboaboa mporoporoba a ɔaka no ano, amma biribiara aannyɛ gyan.
13. Na wɔboaboaa ano, na wɔdze atoko paanoo enum no no mporoporoba a hɔn a wodzidzii no gyaae no hyɛɛ mbirefi duebien amaama.
14. Na nyimpa no hun asɛnkyerɛdze a ɔyɛe no, wɔkaa dɛ, Ampa, oyi nye nkɔnhyɛnyi a ɔreba wiadze no.
15. Na Jesus hun dɛ wɔreba abɛfa no ahyɛ no dze no ekedzi hen ntsi, ɔno nko twee noho kɔr koko no do bio.
16. Na odur ewimbir no, n'esuafo no kɔr mpoano;
17. na wɔkɔr hɛn mu twaa po no dɛ wɔrokɔ Karpernaum. Nna sum agye, naaso Jesus nnyae mmbaa hɔn nkyɛn,
JHN.6.18, na po no hurii wɔ mframa kɛse a ɔbɔe no ntsi.
19. Na wɔkwaan bɛyɛ akwansimba eduonu enum anaadɛ eduasa no, wohun Jesus dɛ ɔnam po no do, na ɔrotwe abɛn hɛn no, na wosuroi.
20. Na ɔsee hɔn dɛ, Mara a, mma hom nnsuro.
21. Afei ɔbaa hɔ nkyɛn wɔ hɛn no mu, na ntsɛmara na hɛn no dur asaase a wɔrokɔ do no do.
22. Adze kyee no, nyimpadodow a wogyinagyina po no egya no hun dɛ hɛn nnyi hɔ dɛ kor pɛr, naaso Jesus annka n'esuafo no ho annkɔ hɛn no mu, na n'esuafo nko na wɔkɔree.
23. Na ahɛn bi fii Tiberias baa mbrɛ Ewuradze daa ase na wodzii paanoo wɔ hɔ no.
24. Ntsi nyimpadodow no hun dɛ Jesus nnyi hɔ na n'esuafo so nnyi hɔ no, hɔn so wɔkɔr hɛn mu na wɔbaa Karpernaum bɔhwehwɛɛ Jesus.
25. Na wobohun no wɔ po no egya no, wobisaa no dɛ, Rabae, aber bɛn na ebaa ha?
26. Jesus buaa hɔn dɛ, Meka no nokwar mu kyerɛ hom dɛ, Nnyɛ hom hun nsɛnkyerɛdze ntsi na hom rohwehwɛ me, na mbom hom dzii paanoo na hom mee no ntsi a.
27. Mma hom nnyɛ edwuma wɔ edziban a ɔsɛɛ ho, na mbom hom nyɛ wɔ edziban a ɔtsena hɔ kodu onnyiewiei nkwa mu a nyimpa Ba dze bɛma hom no ho; na ɔno na Egya Nyankopɔn asɔw n'ano.
28. Na wobisaa no dɛ, Ebɛnadze na yɛnyɛ na yaayɛ Nyankopɔn ndwuma?
29. Jesus buaa hɔn dɛ, Iyi nye Nyankopɔn edwuma, dɛ hom bɛgye nyia ɔnoara somaa no no edzi.
30. Na wobisaa no dɛ, Asɛnkyerɛdze bɛn na ebɛyɛ ma yeehu na yaagye wo edzi? Ebɛn edwuma na ereyɛ?
31. Hɛn egyanom dzii manna no wɔ sar no do, dɛ mbrɛ wɔakyerɛw no dɛ, Ɔmaa hɔn paanoo fi sor ama woeedzi., #Eks 16.4
32. Na Jesus see hɔn dɛ, Meka no nokwar mu kyerɛ hom dɛ, Nnyɛ Moses na ɔmaa hom paanoo a ofi sor no, na m'Egya na ɔma hom paanoo papa a ofi sor no;
33. na Nyankopɔn paanoo nye nyia ofi sor sian ba na ɔma wiadze nkwa no.
34. Nna wɔsee no dɛ, Ewuradze, ma hɛn paanoo yi bi daa.
35. Jesus see hɔn dɛ, Emi nye nkwa paanoo no: nyia ɔba mo hɔ no, ɔkɔm nnkɛdze no da, na nyia ɔgye me dzi no nsukɔm nnkɛdze no da.
36. Na mesee hom dɛ, Hom ehu me naaso hom nngye nndzi.
37. Dza Egya no dze ama me biara bɛba mo hɔ; na nyia ɔbɛba mo hɔ no moronntow no nnkyen da,
JHN.6.38, osiandɛ mifi sor sianee bae, nnyɛ dɛ merebɛyɛ mankasa me pɛ, na mbom nyia ɔsomaa me no ne pɛ a.
39. Na iyi nye nyia ɔsomaa me no ne pɛ, dɛ dza ɔdze ama me nyina mennkɛyew no mu hwee, na mebɛma no do wɔ da a odzi ekyir no mu.
40. Na iyi nye m'Egya ne pɛ, dɛ obiara a ɔhwɛ Ba no na ɔgye no dzi no, onnya onnyiewiei nkwa, na mebɛma no do wɔ da a odzi ekyir no mu.
41. Nna Jewfo no hwinhwinii wɔ no ho dɛ ɔkaa dɛ, Emi nye paanoo a ofi sor sianee bae no,
JHN.6.42, na wɔsee dɛ, Ana nnyɛ oyi nye Jesus, Josef ne ba a yenyim n'egya nye ne na no? Na ɔyɛ dɛn na afei ɔse dɛ, Mesian efi sor aba yi?
43. Jesus buae na ɔsee hɔn dɛ, Mma hom nnhwinhwin hom mu.
44. Obiara nntum mmba mo hɔ, gyedɛ Egya no a ɔsomaa me no twe no, na mebɛma no do wɔ da a odzi ekyir no mu.
45. Wɔakyerɛw wɔ Nkɔnhyɛfo no mu dɛ, Na hɔn nyina Nyankopɔn bɛkyerɛkyerɛ hɔn. Obiara a ɔatse wɔ Egya no nkyɛn na oesua no, ɔba mo hɔ.
46. Nnyɛ dɛ obiara ehu Egya no, gyedɛ nyia ofi Nyankopɔn nkyɛn no, ɔno na oehu Egya no.
47. Nokwar nye iyi, mese hom dɛ, nyia ɔgye dzi no wɔ onnyiewiei nkwa.
48. Emi nye nkwa paanoo no.
49. Hom egyanom dzii manna no wɔ sar no do na wowuwui;
50. iyi nye paanoo a ofi sor sian ba no, ama nyimpa eedzi bi na oeennwu.
51. Emi nye paanoo tseasenyi a ofi sor sianee bae no; sɛ obi dzi paanoo yi bi a, ɔbɛtsena ase daa; na ampaara paanoo a medze bɛma nye mo honam wɔ wiadze nkwa ntsi.
52. Na Jewfo no bisabisaa hɔn ho dɛ, Ɔbɛyɛ dɛn na dɛm nyimpa yi botum dze no honam ama hɛn ma yeedzi?
53. Jesus see hɔn dɛ, Meka no nokwar mu kyerɛ hom dɛ, sɛ hom enndzi nyimpa Ba no honam na hom annom no bɔgyaa a, hom nnyi nkwa wɔ hom mu.
54. Nyia odzi mo honam na ɔnom mo bɔgyaa no, ɔwɔ onnyiewiei nkwa, na da a odzi ekyir no mu mebɛma no do.
55. Na mo honam yɛ edziban ampa, na mo bɔgyaa yɛ anondze ampa.
56. Nyia odzi mo honam na ɔnom mo bɔgyaa no na ɔtse mo mu, na mo so metse no mu.
57. Dɛ mbrɛ Egya tseasenyi no somaa me, na mudua Egya no do metse ase no, nyia odzi mo honam no, nankasa so bodua mo do atsena ase.
58. Iyi nye paanoo a ofi sor sianee bae no: nnyɛ dɛ mbrɛ hom egyanom dzii manna no na wowuwui no; nyia obedzi paanoo yi no, ɔbɛtsena ase daa.
59. Ɔkaa asɛm yi wɔ ber a nna ɔrekyerɛkyerɛ wɔ Karpernaum nhyiamudan mu no.
60. Dɛm ntsi n'esuafo pii tsee no, wɔsee dɛ, Asɛm yi yɛ dzen: woana botum etsie?
61. Na Jesus tsee wɔ nankasa no mu dɛ n'esuafo no ruhwinhwin asɛm no ho no, ɔsee hɔn dɛ, Ana iyi yɛ hom fintsidua?
62. Na afei sɛ hom hu nyimpa Ba no dɛ ɔrofow kɔ sor mbrɛ nkan no ɔwɔ no dze ɛ?
63. Sunsum nye dza ɔma nkwa, mfaso biara nnyi honam mu: nsɛm a maka akyerɛ hom no yɛ sunsum, na ɔyɛ nkwa.
64. Na hom mu binom wɔ hɔ a wɔnngye nndzi.  Nna Jesus nyim hɔn a wɔnngye no nndzi no fitsi ahyɛse no ara na nyia obeyi no ama no so.
65. Na ɔsee dɛ, Iyi ntsi na mase hom dɛ obi nntum mmba mo hɔ gyedɛ Egya no ma no kwan ana.
66. Ofi iyi do no, n'esuafo no pii saan ekyir, na wɔnnye no annantsew bio.
67. Dɛm ntsi Jesus bisaa duebien no dɛ, Ana hom so hom pɛ dɛ hom kɔ a?
68. Simon Peter buaa no dɛ, Ewuradze, woana hɔ na yɛbɔkɔ? Ɔwo na ewɔ onnyiewiei nkwa ho nsɛm;
69. na hɛn dze, yɛagye edzi na yenyim dɛ ɔwo nye Nyankopɔn no Hotseweenyi no.
70. Jesus buaa hɔn dɛ, Ana nnyɛ emi na mepaa hom duebien yi? Naaso hom mu baako yɛ abɔnsam.
71. Nna Judas, Simon Iskariot ne ba no, na ɔreka no ho asɛm no: na ɔno na oribeyi no ama; eso ɔyɛ duebien no mu baako.

## Tsir 7

1. Iyi ekyir no, Jesus kekyinkyiin Galilii, nna ɔmmpɛ dɛ okekyinkyin Judea, osiandɛ Jewfo no rohwehwɛ no eku no.
2. Nna Jewfo no asesebɔ afahyɛ no abɛn.
3. Na no nuanom no see no dɛ, Fi ha kɔ Judea ama w'esuafo no so aahwɛ wo ndwuma a ereyɛ yi.
4. Na obi nnyɛ biribi wɔ nsumaa mu, na ɔnnhwehwɛ dɛ nankasa dze, wobohu no bagua mu. Sɛ eyɛ yinom a, yi woho kyerɛ wiadze.
5. (Na no nuanom mpo anngye no enndzi.)
6. Jesus see hɔn dɛ, Emi dze, me ber nnyae nndurii, na hom dze, hom mber wɔ hɔ daa.
7. Wiadze nntum nntan hom, na emi dze, ɔtan me, osiandɛ megye no ho dase dɛ no ndwuma muo.
8. Hom nkɔ afahyɛ no ase; emi dze, minnyae nnkɔr afahyɛ yi ase, osiandɛ me ber nnyae nndurii.
9. Na ɔsee hɔn dɛm no ɔtsenaa Galilii.
10. Na no nuanom kɔree no ekyir no, no so kɔr afahyɛ no ase, nnyɛ guado, na mbom wɔ nsumaa mu.
11. Na Jewfo no hwehwɛɛ no afahyɛ no ase, na wɔsee dɛ, Ɔwɔ hen?
12. Na huhuhuhu pii baa nyimpadodow no mu wɔ no ho: binom se, Ɔyɛ nyimpa pa; binom se, Dabi, na ɔdaadaa nkorɔfo no.
13. Naaso, Jewfo no ho hu ntsi, obi anngye enyim annka no ho asɛm.
14. Na odur afahyɛ no finimfin no, Jesus kɔr asɔrfi no mu kɛkyerɛkyerɛe.
15. Na ɔyɛɛ Jewfo no nwanwa na wɔsee dɛ, Ɔyɛ dɛn na onnsuaa nwoma, naaso onyim yi?
16. Na Jesus buaa hɔn dɛ, Me nkyerɛkyerɛ nnyɛ medze, na nyia ɔsomaa me no dze a.
17. Sɛ obi pɛ dɛ ɔyɛ ne pɛ a, obohu nkyerɛkyerɛ no dɛ ofi Nyankopɔn anaadɛ ofi mankasa me tsirmu na meka.
18. Nyia ɔbɔ nankasa ne tsirmu kasa no hwehwɛ nankasa n'enyimnyam; na nyia ɔhwehwɛ nyia ɔsomaa no no n'enyimnyam no, ɔno na ɔyɛ nokwafo, na dza ɔnntsen nnyi no mu.
19. Ana nnyɛ Moses na ɔmaa hom mbra no? Naaso hom mu obiara nndzi mbra no do. Ɔyɛ dɛn na hom rohwehwɛ me eku me yi?
20. Nyimpadodow no buaa dɛ, Ewɔ abɔnsam: woana na ɔrohwehwɛ wo eku wo?
21. Jesus buaa hɔn dɛ, Edwuma kor pɛ na meyɛe na ɔyɛ hom nyina nwanwa yi.
22. Dɛm ntsi na Moses ama hom twatsiatwa (nnyɛ dɛ ofi Moses, na ofi egyanom no) naaso ahomgyeda hom twa nyimpa twatsia.
23. Sɛ nyimpa nya twatsiatwa ahomgyeda ama wɔaannto Moses mbra a, hom bo efuw me dɛ mama nyimpa no ho nyina ayɛ no dzen ahomgyeda anaa?
24. Mma hom mmbu atsɛn dɛ mbrɛ hom hu no enyiwa do, mbom hom mbu atsɛn tsenenee.
25. Na Jerusalɛmfo no mu binom see dɛ, Ana nnyɛ oyi nye nyia wɔrohwehwɛ no eku no no?
26. Na hwɛ, ɔrekasa pefee naaso wɔnnse no hwee. Gyama mpanyimfo no ehu ampa dɛ oyi nye Kraest no anaa?
27. Naaso, oyi dze, yenyim mbrɛ ofi, na Kraest no dze, sɛ ɔba a, obi runnhu mbrɛ ofi.
28. Na Jesus rekyerɛkyerɛ wɔ asɔrfi no mu no, ɔtseaa mu na ɔsee dɛ, Hom nyim me, na eso hom nnyim mbrɛ mifi; na mankasa mannhyɛ moho mebae, na nyia ɔsomaa me no nye nokwafo a hom nnyim no.
29. Emi dze, minyim no, osiandɛ mifi no hɔ, na ɔno na ɔsomaa me.
30. Na wɔhwehwɛɛ dɛ wɔkyer no, naaso obi ammfa ne nsa ennsuo no mu, osiandɛ no dɔn nnyae nndurii.
31. Na nyimpadodow no mu pii gyee no dzii na wɔsee dɛ, Ana Kraest no, sɛ ɔba a, ɔbɛyɛ nsɛnkyerɛdze pii akyɛn dza oyi ayɛ yi?
32. Farisiifo no tsee dɛ nyimpadodow no ruhwinhwin dɛm wɔ no ho, na asɔfompanyin no nye Farisiifo no somaa asomfo dɛ wɔnkɛkyer no.
33. Na Jesus see dɛ, Aber kakrabaabi na mowɔ hom nkyɛn, na morokɔ nyia ɔsomaa me no nkyɛn.
34. Hom bɔhwehwɛ me na hom nnkohu me, na mbrɛ mowɔ no hom runntum hɔ ba.
35. Na Jewfo no kaa kyerɛɛ hɔnho dɛ, Hen na ɔrobɔkɔ na yennkohu no? Ɔbɔkɔ hɔn a wɔapetse Griikfo mu no mu akɛkyerɛkyerɛ Griikfo no anaa?
36. Asɛm bɛn na ɔreka yi dɛ, Hom bɔhwehwɛ me na hom nnkohu me, na mbrɛ mowɔ hom runntum hɔ ba yi?
37. Na da a odzi ekyir no a ɔyɛ afahyɛ no ne dapɔn no Jesus gyinae tseaa mu dɛ, Sɛ nsukɔm dze obi a, wɔmma ɔmbra me nkyɛn mbɔnom.
38. Nyia ɔgye me dzi no, dɛ mbrɛ kyerɛwsɛm no aka no, nkwa esutsen befi ne yamu apem.
39. Na iyi dze, ɔkae wɔ Sunsum a hɔn a wɔgyee no dzii no woribenya no ho, nna Sunsum no nnyae mmbae, osiandɛ wonnyae nnhyɛɛ Jesus enyimnyam.
40. Ntsi nyimpadodow no mu binom tsee nsɛm yi no, wɔkaa dɛ, Nkɔnhyɛnyi no nye yi ampa.
41. Binom kaa dɛ, Kraest no nye yi; na binom so kaa dɛ, Ana Kraest no befi Galilii aba?
42. Ana kyerɛwsɛm no annka dɛ, David asefo mu, nye Bɛtlɛhɛm kurow a David tsenaa mu no mu, na Kraest no befi aba?
43. Na mpaapaamu baa nyimpadodow no mu,
JHN.7.44, na hɔn mu binom pɛɛ dɛ wɔkyer no, naaso obiara ammfa ne nsa ennsuo no mu.
45. Na asomfo no baa asɔfompanyin no nye Farisiifo no nkyɛn, na wobisaa hɔn dɛ, Ebɛnadze ntsi na hom ammfa no ammba?
46. Asomfo no buaa dɛ, Nyimpa bi nnkasaa dɛm da, dɛ dɛm nyimpa yi.
47. Na Farisiifo no buaa hɔn dɛ, Ana hom so wɔadaadaa hom?
48. Ana mpanyimfo anaadɛ Farisiifo bi gyee no dzii?
49. Na nyimpadodow a wonnyim mbra no, wɔapaa hɔn.
50. Nikodemɔs a nkan no ɔbaa ne nkyɛn a ɔyɛ hɔn mu baako no kaa kyerɛɛ hɔn dɛ, , #Joh 3.1
51. Ana hɛn mbra so nndzii kan nntsiee nyimpa, na onnhun dza ɔayɛ a, obu no atsɛn?
52. Wobuaa no dɛ, Ana wo so ifi Galilii? Hwehwɛ mu hwɛ, na hu dɛ nkɔnhyɛnyi mmpuei wɔ Galilii mu da.
53. [Na hɔn nyina kokɔr hɔn efiefi.

## Tsir 8

1. Na Jesus kɔr Ngo Bepɔw no do.
2. Na ahanamakye no ɔbaa asɔrfi no mu bio, na ɔman no nyina baa ne nkyɛn, na ɔtsenaa ase kyerɛkyerɛɛ hɔn.
3. Na kyerɛwfo no nye Farisiifo no dze basia bi a wɔakyer no awarto mu bae, na wɔdze no sii finimfin no, wɔsee no dɛ,
JHN.8.4, Kyerɛkyerɛfo, wɔakyer ɔbaa yi wɔ awarto mu, dɛ ogu do reyɛ.
5. Eso Moses wɔ mbra no mu hyɛɛ hɛn dɛ wonsiw dɛm nkorɔfo no abo: na ɔwo ese dɛn?
6. Na iyi dze, wɔkae dze sɔɔ no hwɛe, ama woeenya biribi dze akɔtoa no. Na Jesus brɛɛ no mu adze dze ne nsatseaba kyerɛkyerɛɛw daadze.
7. Na wɔda ho ara ribisa no no, ɔtseen no mu kaa kyerɛɛ hɔn dɛ, Hom mu nyia bɔn nnyi no ho no, wɔmma ɔntow no bo kan.
8. Na ɔbrɛɛ no mu adze bio, na ɔdze ne nsatseaba kyerɛkyerɛɛw daadze.
9. Na hɔn dze, wɔtsee na hɔn tsibowa yii hɔn atsɛn no, wofii hɔ nkorkor fitsi mpanyimfo do besi hɔn a wodzi ekyir do, na ɔkaa Jesus nko nye ɔbaa no a ogyina finimfin no.
10. Na Jesus tseen no mu na oennhu obiara dɛ ɔbaa no nko no, obisaa no dɛ, Ɔbaa, w'atoafo no wɔ hen? Ana obi emmbu wo fɔ?
11. Ɔsee no dɛ, Mo wura, obi emmbu me fɔ. Jesus see no dɛ, Mo so mummbu wo fɔ: kɔ na mma nnkɛyɛ bɔn bio. ]
12. Na Jesus kasaa kyerɛɛ hɔn bio dɛ, Emi nye wiadze kan no: nyia odzi m'ekyir no rennantsew sum mu da, na obenya nkwa kan no.
13. Farisiifo no see no dɛ, Ɔwo dze, idzi wankasa woho dase: wo dasee nnyɛ nokwar.
14. Jesus buae see hɔn dɛ, Sɛ midzi mankasa moho dase mpo a, me dasee yɛ nokwar, osiandɛ minyim mbrɛ mifi bae na mbrɛ morokɔ; naaso hom dze, hom nnyim mbrɛ mifi bae anaa mbrɛ morokɔ.
15. Hom dze, hom bu honam enyi atsɛn, na emi dze, mummbu obi atsɛn.
16. Na sɛ mubu atsɛn mpo a, nkyɛ m'atsɛmbu yɛ nokwar, osiandɛ nnyɛ mo nko na mowɔ hɔ, na emi nye Egya no a ɔsomaa me no.
17. Na wɔakyerɛw wɔ hom mbra no mu so dɛ nyimpa beenu hɔn dasee yɛ nokwar.
18. Midzi mankasa moho dase, na Egya no a ɔsomaa me no so dzi me dase.
19. Na wobisaa no dɛ, Hen na w'Egya wɔ? Jesus buaa dɛ, Hom nnyim me, eso hom nnyim m'Egya; sɛ hom nyim me a, nkyɛ hom nyim m'Egya so dɛmara.
20. Ɔrekyerɛkyerɛ wɔ asɔrfi no mu sikakorabea hɔ no nna ɔkaa nsɛm yi; naaso obi ammfa ne nsa ennsuo no mu, osiandɛ nna ne mber nnyae nndurii.
21. Jesus see hɔn bio dɛ, Morokɔ, na hom bɔhwehwɛ me, na hom bowu wɔ hom bɔn mu: mbrɛ morokɔ no, hom nnkotum aba hɔ.
22. Na Jewfo no see no dɛ, Oribedzi noho ewu anaa, na ɔse, Mbrɛ morokɔ no, hom runntum mmba hɔ yi?
23. Na ɔsee hɔn dɛ, Hom dze, hom fi famu dze mu; na emi dze, mifi ɔsor dze mu; hom dze, hom fi wiadze yi mu; emi dze, mimmfi wiadze yi mu.
24. Dɛm ntsi mese hom dɛ hom bowu wɔ hom bɔn mu: sɛ hom nngye nndzi dɛ emi nye ɔno a, hom bowu wɔ hom bɔn mu.
25. Nna wobisaa no dɛ, Woana nye wo? Jesus see hɔn dɛ, Dza mifi ahyɛse maka akyerɛ hom no ara a.
26. Na mowɔ hom ho nsɛm pii a meka na mubu hom atsɛn; na nyia ɔsomaa me no yɛ nokwafo, na dza matse wɔ no hɔ na meka kyerɛ wiadze.
27. Wɔanntse ase dɛ Egya no ho asɛm na ɔreka kyerɛ hɔn no.
28. Na Jesus see hɔn dɛ, Sɛ hom nya ma nyimpa Ba no do a, nna hom bohu dɛ emi nye no, na dɛ mennhyɛ mankasa moho nnyɛ biribi, na dɛ mbrɛ Egya no kyerɛkyerɛ me no, dɛmara na meka yi.
29. Na nyia ɔsomaa me no nye me tse: onngyaa mo nko, osiandɛ meyɛ dza ɔsɔ n'enyi daa.
30. Na ɔreka dɛm nsɛm no, dodowara gyee no dzii.
31. Na Jesus kaa kyerɛɛ Jewfo a wɔgyee no dzii no dɛ, Sɛ hom tsena m'asɛm mu a, nna hom yɛ m'esuafo ampa;
32. na hom bohu nokwar no, na nokwar no bɛyɛ hom adehye.
33. Wobuaa no dɛ, Yɛyɛ Abraham asefo, yɛnnyɛɛ obi nkowaa da: ɔyɛ dɛn na ese dɛ, Hom bɛyɛ adehye yi?
34. Jesus buaa hɔn dɛ, Meka kyerɛ hom wɔ nokwar mu dɛ, obiara a ɔyɛ bɔn no, ɔyɛ bɔn n'akowaa;
35. na akowaa nnka fie daa, na ɔba dze, ɔtsena hɔ daa.
36. Dɛm ntsi sɛ Ɔba no yɛ hom adehye a, hom bɛyɛ adehye ampa.
37. Minyim dɛ hom yɛ Abraham n'asefo, naaso hom rohwehwɛ me eku me, osiandɛ m'asɛm wura hom mu a ɔnnyɛ yie.
38. Dza mehu wɔ m'Egya nkyɛn na meka na hom so hom yɛ dza hom atse wɔ hom egya nkyɛn.
39. Wobuaa no dɛ, Hɛn egya nye Abraham. Jesus see hɔn dɛ, Sɛ hom yɛ Abraham mba a, nkyɛ hom bɛyɛ Abraham ndwuma;
40. na afei dze, hom rohwehwɛ me eku me, nyimpa a maka nokwar a metsee no Nyankopɔn nkyɛn akyerɛ hom: iyi dze, Abraham annyɛ bi.
41. Hom yɛ hom egya ndwuma.  Wɔsee no dɛ, Nnyɛ ndwamanyɛ mu na wɔwoo hɛn: egya kor na yɛwɔ, ɔno nye Nyankopɔn.
42. Jesus see hɔn dɛ, Sɛ hom egya nye Nyankopɔn a, nkyɛ hom bɔdɔ me, osiandɛ mifi Nyankopɔn mu na maba; eso mannhyɛ moho na mebae, na ɔno na ɔsomaa me.
43. Ebɛnadze ntsi na hom nntse me kasaa ase? Osiandɛ hom nntum nntsie m'asɛm.
44. Hom fi hom egya abɔnsam no mu, na hom egya n'akɔndɔdze na hom pɛ dɛ hom yɛ. Ɔno na ɔyɛ owudzifo fitsi ahyɛse no, na ɔnntsena nokwar mu, osiandɛ nokwar no nnyi no mu. Sɛ ɔka atorsɛm a, ofi nankasa n'adze mu na ɔka, osiandɛ ɔyɛ ɔtorfo nye atorsɛm n'egya.
45. Na emi dze, meka nokwar no ntsi, hom nngye me nndzi.
46. Hom mu woana na obu me bɔn ho fɔ? Sɛ meka nokwar a, ɔyɛ dɛn na hom nngye me nndzi?
47. Nyia ofi Nyankopɔn mu no, otsie Nyankopɔn nsɛm: iyi ntsi na hom nntsie, osiandɛ hom mmfi Nyankopɔn mu.
48. Na Jewfo no buaa no dɛ, Ɛhɛɛ, nnyɛ nokwar no ara na yɛkae dɛ eyɛ Samarianyi na ewɔ abɔnsam no?
49. Jesus buaa dɛ, Minnyi abɔnsam, na midzi m'Egya nyi, na hom dze, hom nndzi me nyi.
50. Na emi dze monnhwehwɛ mankasa m'enyimnyam, na obi wɔ hɔ a ɔhwehwɛ na obu atsɛn.
51. Mereka akyerɛ hom wɔ nokwar mu dɛ, sɛ obi dzi m'asɛm do a, orunnhu wu ara da.
52. Na Jewfo no see no dɛ, Afei na yeenya ehu dɛ ewɔ abɔnsam. Abraham nye nkɔnhyɛfo no wui, na ɔwo dze ese dɛ, Sɛ obi dzi m'asɛm do a, ɔronnsɔ owu nnhwɛ da.
53. Ana ɔwo eso kyɛn hɛn egya Abraham a owui no? Na sɛ nkɔnhyɛfo no so wui a, na ɔwo ihu woho dɛn nye yi?
54. Jesus buaa dɛ, Sɛ mehyɛ moho enyimnyam a, m'enyimnyam nnyɛ hwee: m'Egya na ɔhyɛ me enyimnyam, ɔno a hom ka dɛ ɔyɛ hom Nyankopɔn no a;
55. naaso hom nnyim no; na emi dze, minyim no; na sɛ meka dɛ minnyim no mpo a, mebɛyɛ ɔtorfo dɛ hom ara; na minyim no na midzi n'asɛm do.
56. Hom egya Abraham dzii dɛw dɛ obohu me da; na ohunii, na n'enyi gyee.
57. Na Jewfo no see no dɛ, Innyae nndzii mfe eduonum mpo, na isii dɛn hun Abraham?
58. Jesus see hɔn dɛ, Meka no nokwar mu kyerɛ hom dɛ, ansaana Abraham rebɛba no, nna mowɔ hɔ.
59. Nna wɔtasee abo dɛ nkyɛ wɔrobɔtow abɔ no; na Jesus huntsaa noho na ofiir edzi fii asɔrfi no mu.

## Tsir 9

1. Na orutwa mu no, ohun nyimpa bi a ɔyɛ onyifuranyi fi n'awoo mu.
2. Na n'esuafo bisaa no dɛ, Rabae, woana na ɔyɛɛ bɔn, nyimpa yi anaa n'awofo a, dɛ wɔwoo no onyifuranyi?
3. Jesus buaa dɛ, Nnyɛ nyimpa yi na ɔyɛɛ bɔn, eso nnyɛ n'awofo a, na mbrɛ Nyankopɔn ndwuma bɛda edzi wɔ no mu ntsi a.
4. Otwar dɛ, adzekyee wɔ do yi, yɛyɛ nyia ɔsomaa me no no ndwuma; na adzesaa reba a obi nnkotum ayɛ edwuma.
5. Mowɔ wiadze yi, emi nye wiadze ne kan.
6. Ɔkaa dɛm yi no, ɔtoo ntafi guu daadze, na ɔdze ntafi no yɛɛ dɛtse seraa n'enyiwa do,
JHN.9.7, na ɔsee no dɛ, Kɔ kɔhohor wɔ nsutaae Siloam mu (ne nkyerɛase nye, Nyia wɔasoma no). Na osii mu kɔree kɔhohoree, na ɔbae no nna ohu adze.
8. Dɛm ntsi no sɔnmufo nye hɔn a nkan no wohun no dɛ ɔyɛ ohuafo no see no dɛ, Ana nnyɛ oyi na ɔtse hɔ serɛserɛ adze no?
9. Binom see dɛ, Ɔno nye yi; binom so see dɛ, Dabi, na ɔnye no sɛ; na nankasa dze ɔsee dɛ, Emi nye no.
10. Na wɔsee no dɛ, Wosii dɛn buee w'enyi no?
11. Obuaa dɛ, Nyimpa a wɔfrɛ no Jesus no yɛɛ dɛtse dze seraa m'enyi do, na ɔsee me dɛ, Kɔ nsutaae Siloam mu kɔhohor; na mokɔree kɔhohoree nna muhu adze yi.
12. Wobisaa no dɛ, Ɔnoara wɔ hen? Obuaa dɛ, Minnyim.
13. Wɔdze nyia nkan no ɔyɛ onyifuranyi no kɛmaa Farisiifo no.
14. Na da a Jesus yɛɛ dɛtse na obuee n'enyiwa no yɛ ahomgyeda.
15. Dɛm ntsi Farisiifo no so bisaa no bio, mbrɛ osii hun adze. Na ɔsee hɔn dɛ, Dɛtse na ɔdze guu m'enyiwa do, na mohohoree, na muhun adze.
16. Na Farisiifo no mu binom see dɛ, Nyimpa yi mmfi Nyankopɔn nkyɛn, osiandɛ onnsie ahomgyeda; binom so see dɛ, Ɔbɛyɛ dɛn na nyimpa dzebɔnyɛnyi botum ayɛ nsɛnkyerɛdze a ɔtse dɛm yi? Na mpaapaamu baa hɔn mu.
17. Na wɔsee onyifuranyi no bio dɛ, Na ɔwo dze, eka dɛn wɔ no ho, dɛ obuee w'enyiwa? Ɔsee dɛ, Ɔyɛ nkɔnhyɛnyi.
18. Na Jewfo no anngye no ho asɛm no enndzi, dɛ nkyɛ ɔyɛ onyifuranyi na afei ohu adze, dze kodur dɛ wɔfrɛɛ nyia ohun adze no n'awofo.
19. Na wobisaa hɔn dɛ, Ana hom ba a hom se wɔwoo no onyifuranyi no nye yi? Afei ɔyɛ dɛn na ohu adze yi?
20. N'awofo no buaa hɔn dɛ, Yenyim dɛ hɛn ba nye yi, yenyim so dɛ wɔwoo no onyifuranyi;
21. na mbrɛ ɔyɛe na afei ohu adze yi dze, yennyim; na nyimpa kor a obuee n'enyiwa no so, yennyim; ɔnoara oenyin; hom mbisa no, na nankasa bɛka noara asɛm.
22. N'awofo kaa yi, osiandɛ wosuroo Jewfo no, nna Jewfo no apam dada dɛ, sɛ obi paa mu ka dɛ ɔno nye Kraest no a, wɔbɛpam no efi nhyiamudan mu.
23. Dɛm ntsi na n'awofo kaa dɛ, Oenyin: hom mbisa no no.
24. Na wɔfrɛɛ nyimpa a nkan no ɔyɛ onyifuranyi no ne mpɛn ebien, na wɔsee no dɛ, Fa enyimnyam ma Nyankopɔn, na hɛn dze, yenyim dɛ nyimpa yi yɛ dzebɔnyɛnyi.
25. Na obuaa dɛ, Sɛ ɔyɛ dzebɔnyɛnyi a, minnyim. Adze kor na minyim, dɛ nkyɛ meyɛ onyifuranyi, na afei dze muhu adze.
26. Wɔsee no dɛ, Ɔyɛɛ wo dɛn? Oduaa dɛn buee w'enyiwa?
27. Obuaa hɔn dɛ, Maka akyerɛ hom dada, na hom enntsie; ebɛnadze ntsi na hom repɛ etsie bio? Ana hom so pɛ dɛ hom dan n'esuafo anaa?
28. Na wɔyaw no na wɔsee dɛ, Ɔwo na eyɛ no suanyi, na hɛn dze, Moses esuafo nye hɛn.
29. Yenyim dɛ Nyankopɔn akasa akyerɛ Moses, na oyi dze, yennyim mbrɛ ofi.
30. Nyimpa no buae see hɔn dɛ, Iyi mu na ɔyɛ nwanwa, dɛ hom nnyim mbrɛ ofi, naaso obuee m'enyiwa.
31. Yenyim dɛ Nyankopɔn nntsie ndzebɔnyɛfo, na sɛ obi yɛ Nyankopɔn no somfo na ɔyɛ n'apɛdze a, ɔno na otsie no.
32. Ofitsi dɛ wiadze hyɛɛ ase wɔnntsee dɛ obi ebue nyia wɔawo no onyifuranyi no n'enyiwa pɛn:
33. sɛ oyi mmfi Nyankopɔn nkyɛn a, nkyɛ orunntum nnyɛ hwee.
34. Wobuae see no dɛ, Ɔwo, bɔn mu koraa na wɔwoo wo, nna ɔwo na erekyerɛkyerɛ hɛn yi? Na wɔpaam no fii hɔ.
35. Jesus tsee dɛ wɔapam no efi edzi, na ohun no no, obisaa no dɛ, Ana egye Nyankopɔn Ba no dzi?
36. Na obuae see no dɛ, Mo wura, ɔno nye woana, ma mengye no mindzi?
37. Jesus see no dɛ, Ehu no na eso nyia ɔnye wo rekasa yi nye ɔno.
38. Na ɔsee no dɛ, Mo wura, megye midzi; na ɔkotowee sɔɔr no.
39. Na Jesus see dɛ, Atsɛmbu ntsi na mebaa wiadze yi mu: ma hɔn a wonnhu adze no woeehu, na hɔn a wohu adze no wɔaadan enyifurafo.
40. Na Farisiifo no mu bi a wɔnye no wɔ hɔ tsee nsɛm yi, na wɔsee dɛ, Aso hɛn so yɛyɛ enyifurafo?
41. Jesus see hɔn dɛ, Sɛ hom yɛ enyifurafo a, nkyɛ hom nnyi bɔn; na afei hom se dɛ, Yehu adze: ntsi na hom bɔn aka hɔ no.

## Tsir 10

1. Mereka akyerɛ hom wɔ nokwar mu dɛ, Nyia onndua abowano nnkɔ nguambuw no mu, na ɔfow fa beebi no, ɔyɛ owifo nye odwotwafo;
2. na nyia odua abowano kɔ mu no nye nguan no hwɛfo.
3. Ɔno na abowanohwɛfo no bue ma no, na nguan no tse ne ndze, na ɔbɔ nankasa no nguan dzin frɛ hɔn, na ɔdze hɔn pue.
4. Na sɛ ɔdze nankasa no nguan nyina pue a, odzi hɔn enyim, na nguan no dzi n'ekyir, osiandɛ wonyim ne ndze.
5. Na ɔnana dze, worinndzi n'ekyir, na woboguan efi ne nkyɛn, osiandɛ wonnyim anana ndze.
6. Abɛbusɛm yi na Jesus kaa kyerɛɛ hɔn, na hɔn dze, woennhu asɛm kor a Jesus reka kyerɛ hɔn no.
7. Dɛm ntsi Jesus see hɔn bio dɛ, Mereka no nokwar mu akyerɛ hom dɛ, emi nye nguan no abow no.
8. Hɔn a wodzii me kan bae no nyina yɛ ewifo nye edwotwafo; naaso nguan no enntsie hɔn.
9. Emi nye abow no; emi na sɛ obiara nam mo do kɔ mu a, wɔbɛgye no nkwa, na ɔbɔkɔ mu bopue, na obenya edzidzibea.
10. Owifo no mmba gyedɛ orubowia, na oeku, na ɔasɛɛ; emi dze, mebae ma woeenya nkwa, na woeenya no mbordo.
11. Emi nye oguanhwɛfo pa no: oguanhwɛfo pa no dze no nkwa to hɔ ma nguan no.
12. Naaso ɔpaanyi no a ɔnnyɛ oguanhwɛfo a nguan no yɛ nankasa nedze no, ohu dɛ pataku reba a, ogya nguan no hɔ na oguan; na pataku no ba bɔtotɔr hɔn na ɔbɔ hɔn petse.
13. Ɔpaanyi guan, osiandɛ ɔyɛ ɔpaanyi na ɔnndwen nguan no ho.
14. Emi nye oguanhwɛfo pa no: minyim medze, na medze nyim me,
JHN.10.15, dɛ mbrɛ Egya no nyim me na emi so minyim Egya no. Na medze mo nkwa to hɔ ma nguan no.
16. Na mowɔ nguan bi so a wommfi ban yi mu; hɔn so otwar dɛ medze hɔn meba, na wobetsie me ndze, na wɔaayɛ kuw kor nye oguanhwɛfo kor.
17. Dɛm ntsi na Egya no dɔ me, osiandɛ medze mo nkwa to hɔ na maafa no bio.
18. Obi nngye no me nsamu; na mbom mankasa na medze to hɔ: mowɔ tum dɛ medze to hɔ, na mowɔ tum dɛ mefa no bio. Ahyɛdze yi na minyaa no m'Egya hɔ.
19. Na mpaapaamu bi baa Jewfo no mu bio wɔ asɛm yi ntsi.
20. Na hɔn mu pii see dɛ, Ɔwɔ abɔnsam, na ɔabɔ dam: ɔyɛ dɛn na hom ritsie no?
21. Binom see dɛ, Iyi nnyɛ nyia ɔwɔ abɔnsam ne nsɛm a. Aso abɔnsam botum ebue onyifuranyi enyiwa anaa?
22. Nna asɔrfi ne ntsewho afahyɛ no edu wɔ Jerusalɛm: na awɔwber so aba.
23. Nna Jesus nenam asɔrfi no mu wɔ Solomon abrandaa no mu.
24. Na Jewfo no botwae hyiaa no, na wɔsee no dɛ, Ebɛma hɛn enyi ada kwan ekesi dabɛn bio? Sɛ ɔwo nye Kraest no a, ka kyerɛ hɛn pefee.
25. Jesus buaa hɔn dɛ, Maka akyerɛ hom, na hom nngye nndzi; ndwuma a menam m'Egya ne dzin do meyɛ no, ɔnoara na odzi me dase.
26. Na hom dze, hom nngye me nndzi, osiandɛ hom mmfi mo nguan mu.
27. Mo nguan tsie me ndze, na minyim hɔn, na wodzi m'ekyir:
28. na mema hɔn onnyiewiei nkwa, na wɔrennhera da, eso obi runnhwim hɔn wɔ me nsamu.
29. M'Egya a ɔdze hɔn ama me no, ɔyɛ kɛse kyɛn adze nyina na obi nnkotum ehwim hɔn m'Egya ne nsamu.
30. Emi nye Egya no yɛ kor.
31. Jewfo no faa abo bio dɛ wɔdze besiw no.
32. Jesus buaa hɔn dɛ, Ndwuma pa pii na mifi m'Egya nkyɛn dze akyerɛ hom: ndwuma yi mu dza ɔwɔ hen ntsi na hom ribesiw me abo yi?
33. Jewfo no buaa dɛ, Nnyɛ edwuma pa bi ntsi na yeribesiw wo abo, na ebususɛm ntsi a; osiandɛ ɔwo a eyɛ nyimpa yi, eyɛ woho Nyankopɔn ntsi a.
34. Jesus buaa hɔn dɛ, Ana wɔnnkyerɛwee wɔ hom mbra mu dɛ, Mekaa dɛ hom yɛ enyame?
35. Sɛ ɔfrɛɛ hɔn a Nyankopɔn asɛm baa hɔn hɔ no enyame a, na kyerɛwsɛm no so wonntum nnsan no,
JHN.10.36, ana hom tum ka wɔ nyia Egya no etu no esi hɔ na ɔasoma no wiadze no ho dɛ, Eka ebususɛm; osiandɛ mekaa dɛ, Emi nye Nyankopɔn Ba ntsi?
37. Sɛ mennyɛ m'Egya ndwuma a, mma hom nngye me nndzi;
38. na sɛ meyɛ a, kaansa hom nngye emi ara nndzi mpo a, hom ngye ndwuma no ndzi, ama hom aatse ase na hom eehu dɛ Egya no wɔ mo mu na mo so mowɔ no mu.
39. Na wɔhwehwɛɛ bio dɛ wɔkyer no, na ofii hɔn nsamu kɔree.
40. Na osii mu kɔr Jordan egya noho bio, mbrɛ nkan no nna John runuma no; na ɔkɛtsenaa hɔ.
41. Na dodowara baa ne nkyɛn, na wɔsee dɛ, John dze, ɔannyɛ asɛnkyerɛdze biara: na dza John kae wɔ oyi ho nyina yɛ nokwar.
42. Na dodowara gyee no dzii wɔ hɔ.

## Tsir 11

1. Nna ɔyarfo bi wɔ hɔ a wɔfrɛ no Lazarus a ofi Bɛtani, Mary nye no nuabaa Martha hɔn kurow mu., #Luk 10.38
2. Mary a ɔdze ngohuam seraa Ewuradze na ɔdze ne tsinhwi pepaa n'anan ho no na no nuabanyin Lazarus yaree no.
3. Dɛm ntsi ne nkyerɛbaa no somae baa Jesus hɔ bɛsee no dɛ, Ewuradze, hwɛ, nyia edɔ no no yar.
4. Na Jesus tsee no ɔsee dɛ, Yarba yi nnyɛ wuyarba, na Nyankopɔn enyimnyam ntsi a, ama wɔnam do aahyɛ Nyankopɔn Ba no enyimnyam.
5. Nna Jesus dɔ Martha nye no nuabaa nye Lazarus,
JHN.11.6, naaso ber a ɔtsee dɛ ɔyar no ɔtsenaa mbrɛ ɔwɔ no ara ndaenu.
7. Nna n'ekyir no, ɔsee n'esuafo no dɛ, Hom mma yɛnkɔ Judea bio.
8. Esuafo no see no dɛ, Rabae, ɔnnkyɛree biara na Jewfo no hwehwɛɛ wo dɛ wobesiw wo abo, na erokɔ hɔ bio yi?
9. Jesus buaa dɛ, Ana nnyɛ ndɔnhwer duebien na ɔwɔ adzekyee mu? Sɛ obi nam ewia a, ommfintsiw, osiandɛ ohu wiadze yi kan no.
10. Na sɛ obi nam anadwe a, ofintsiw, osiandɛ kan nnyi no mu.
11. Ɔkaa yinom ekyir no, ɔsee hɔn dɛ, Hɛn nyɛnko Lazarus ada, na morokɔ mekenyan no.
12. Na esuafo no see no dɛ, Ewuradze, sɛ ɔada dze a, nna obenya nkwa.
13. Na Jesus dze, ɔkaa no wɔ no wu ho, na hɔn dze, wosusuu dɛ eregye w'ahom wɔ nda mu ho asɛm na ɔreka.
14. Nna Jesus kaa kyerɛɛ hɔn pefee dɛ, Lazarus ewu;
15. na ɔyɛ me dɛw wɔ hom ntsi dɛ minnyi hɔ, ama hom aagye edzi: naaso hom mma yɛnkɔ ne nkyɛn.
16. Na Tomas a wɔfrɛ no Ata no see ne mfɛfo esuafo no dɛ, Hom mma hɛn so yɛnye no nkɔ na yɛnye no eewu.
17. Na Jesus bae no obohun dɛ Lazarus edzi ndaanan wɔ nda no mu dada.
18. Eso nna Bɛtani bɛn Jerusalɛm ho bɛyɛ akwansin ebien.
19. Nna Jewfo pii aba Martha nye Mary nkyɛn dɛ wɔrebɛma hɔn hyɛ dzen wɔ hɔn nua no ntsi.
20. Martha tsee dɛ Jesus reba no, ɔkɔree kehyiaa no; na Mary dze, ɔkɔr do araa tsenaa fie hɔ.
21. Na Martha see Jesus dɛ, Ewuradze, sɛ ewɔ ha a, nkyɛ mo nuabanyin ennwu.
22. Na seseiara mpo, minyim dɛ biribiara a ibebisa Nyankopɔn no, Nyankopɔn dze bɛma wo.
23. Jesus see no dɛ, Wo nuabanyin bɔsoɛr bio.
24. Martha see no dɛ, Minyim dɛ da a odzi ekyir wunyan no mu, ɔbɔsoɛr.
25. Jesus see no dɛ, Emi nye wunyan no nye nkwa no: nyia ɔgye me dzi no, owu mpo a, ɔbɛtsena ase,
JHN.11.26, na obiara a ɔtse ase na ɔgye me dzi no, onnkowu da. Ana egye iyi dzi?
27. Ɔsee no dɛ, Nyew, Ewuradze, magye edzi dɛ ɔwo nye Kraest no, Nyankopɔn Ba no a ɔreba wiadze no.
28. Na ɔkaa dɛm no, osii mu kɔree kɛfrɛɛ no nuabaa Mary nsumaa mu dɛ, Kyerɛkyerɛfo no aba, na ɔfrɛ wo.
29. Na ɔno so tsee no, ɔsoɛɛr ntsɛmara na ɔbaa ne nkyɛn.
30. Nna Jesus nnyae mmbaa kurow no mu, na ɔwɔ mbrɛ Martha kehyiaa no hɔ no.
31. Na Jewfo a wɔnye no wɔ fie rekyekye no werɛ no hun Mary dɛ ɔasoɛr ntsɛm epue no, wodzii n'ekyir, nna wosusu dɛ ɔrokɔ nda no do ekosu wɔ hɔ.
32. Na Mary dze, odur mbrɛ Jesus wɔ no, na ohun no no, ɔhwee n'ananadze see dɛ, Ewuradze, sɛ ewɔ ha a, nkyɛ mo nuabanyin ennwu.
33. Na Jesus hun dɛ orusu na Jewfo a wɔnye no bae no so rusu no, osii nkrum wɔ no sunsum mu na ɔyɛɛ no awerɛhow,
JHN.11.34, na ɔsee dɛ, Hom dze no ato hen?  Wɔsee no dɛ, Ewuradze, bra bɔhwɛ.
35. Na Jesus sui.
36. Nna Jewfo no see dɛ, Hwɛ mbrɛ osi dɔ no.
37. Na hɔn mu binom see dɛ, Oyi a obuee onyifuranyi no enyiwa no, oenntum amma dɛ nkyɛ oyi so orunnwu anaa?
38. Na Jesus sii nkrum wɔ no mu bio, na ɔbaa nda no do: ɔbodan a, nna ɔbo hin ano.
39. Jesus see dɛ, Hom nyi ɔbo no.  Nyia owui no nuabaa Martha see no dɛ, Ewuradze, sesei dze ɔasɛɛ, na oedzi ndaanan.
40. Jesus see no dɛ, Ana mannse wo dɛ, sɛ egye dzi a, ibohu Nyankopɔn enyimnyam?
41. Na woyii ɔbo no. Na Jesus maa n'enyiwa do na ɔsee dɛ, Egya, meda wo ase dɛ itsie me:
42. na emi dze, minyim dada dɛ itsie me daa, na nyimpadodow a wogyinagyina ho yi ntsi na mesee dɛm, ama wɔaagye edzi dɛ ɔwo na esomaa me.
43. Na ɔkaa dɛm no, ɔdze ndze kɛse tseaa mu dɛ, Lazarus, pue bra!
44. Nyia owui no puei bae: nna nda mu atam kyekyer ne nan nye ne nsa, na duukuu kyekyer n'enyim: na Jesus see hɔn dɛ, Hom nsan no, na hom mma ɔnkɔ.
45. Na Jewfo no mu pii a wɔbaa Mary nkyɛn na wohun dza Jesus yɛe no, wɔgyee no dzii;
46. na hɔn mu binom sii mu kɔr Farisiifo nkyɛn kɛkaa dza Jesus yɛe no kyerɛɛ hɔn.
47. Na asɔfompanyin nye kyerɛwfo no maa wokehyiaa baguafo no, na wɔsee dɛ, Yɛreyɛ dɛn, na nyimpa yi reyɛ nsɛnkyerɛdze pii yi?
48. Sɛ yegyaa no dɛm a, nyimpa nyina bɛgye no edzi, na Romefo afa hɛn bea nye hɛn man yi.
49. Na hɔn mu baako bi, Kaiafas a odzi afe noara mu sɔfopanyin, see hɔn dɛ, Hom nnyim hwee,
JHN.11.50, na eso hom nndwen dɛ oye ma hɛn dɛ nyimpa kor bowu ama ɔman no, na ɔman no nyina aannhyew a.
51. Na iyi, nnyɛ nankasa na ɔkae, na odzi afe noara mu sɔfopanyin ntsi, ɔhyɛɛ nkɔm dɛ Jesus rubowu ama ɔman no,
JHN.11.52, na nnyɛ ɔman no nko ntsi, na dɛ ɔrebɛka Nyankopɔn mba a wɔapetse nyina so abɔ mu ayɛ kor.
53. Na ofitsi da no ara wɔfaa apam dɛ woboku no.
54. Dɛm ntsi Jesus annantsew petee wɔ Jewfo no mu bio; na ofii hɔ kɔr asaase a ɔbɛn sar no ho no do, wɔ kurow a wɔfrɛ no Efraim mu, na ɔnye n'esuafo kɛtsenaa hɔ.
55. Na Jewfo apaho no abɛn, na dodowara fiir asaase no do kɔr Jerusalɛm ansaana apaho no edu dɛ worukoguar hɔnho.
56. Na wɔhwehwɛɛ Jesus, na wogyinaa asɔrfi no mu sesee hɔnho dɛ, Hom dwen dɛn? Ɔremmba afahyɛ yi ase anaa?
57. Nna asɔfompanyin no nye Farisiifo no ahyɛ mbra dɛ, obi nyim mbrɛ ɔwɔ a, ɔnkɛkyerɛ ma wɔnkyer no.

## Tsir 12

1. Afei aka nda esia ma apaho no edu no, Jesus baa Bɛtani, mbrɛ Lazarus a onyaan no fii ewufo mu no wɔ no.
2. Na wɔtoo no pon wɔ hɔ, na Martha somee, na Lazarus dze, ɔyɛ hɔn a wɔnye no tsenaa edzidzi no mu baako.
3. Na Mary faa ngohuam krɔngyenn a no bo yɛ dzen na no dur nkeriibo kor dze bɛseraa Jesus n'anan ho, na ɔdze no nhwi pepaa n'anan ho; na ngo no no huam hyɛɛ dan no ma., #Luk 7.37
4. Na n'esuafo no mu baako, Judas Iskariot a oribeyi no ama no, see dɛ,
JHN.12.5, Ɔyɛ dɛn na wɔanntɔn ngohuam yi anngye sika denare ahaebiasa, na wɔammfa amma ehiafo?
6. Ɔkaa iyi no, nnyɛ dɛ ɔdwen ehiafo ho ntsi a, na osiandɛ ɔyɛ owifo, na ɔno nna okitsa kotoku no, na ɔfefa dza wɔdze gu mu no.
7. Na Jesus see dɛ, Hom ngyaa no: ɔayɛ yi dze ama me sie da no;
8. na ehiafo dze, hom wɔ hɔn hom nkyɛn daa, na emi dze, hom nnyi me daa.
9. Na Jewfo mu nyimpadodow no tsee dɛ ɔwɔ hɔ, na wɔbae, nnyɛ Jesus ntsi nko, na dɛ wobohu Lazarus so a onyaan no fii ewufo mu no.
10. Na asɔfompanyin no faa apam dɛ woboku Lazarus so,
JHN.12.11, osiandɛ ne ntsi na Jewfo pii rokɔ na wɔrekɛgye Jesus edzi.
12. Adze kyee no nyimpadodow pii a wɔbaa afahyɛ no ase no tsee dɛ Jesus reba Jerusalɛm no,
JHN.12.13, wɔfefaa berɛw na wopuei dɛ worikehyia no kwan, na wɔtseatseaa mu dɛ, Hosanna! Nhyira nye nyia ɔnam Ewuradze dzin mu reba no, Israel Hen no a!, #Dwom 118.25
14. Na Jesus hun asoasopɔnkɔba bi no, ɔtsenaa no do dɛ mbrɛ wɔakyerɛw dɛ,
JHN.12.15, Mma nnsuro, Sion babaa. Hwɛ, wo Hen reba, ɔtse asoasopɔnkɔba do!
16. Iyinom n'esuafo no anntse ase kan no, na wɔhyɛɛ Jesus enyimnyam no, nna wɔkaa dɛ wɔakyerɛw yinom wɔ no ho, na wɔayɛ ama no.
17. Na nyimpadodow a wɔnye no wɔ hɔ na ɔfrɛɛ Lazarus fiir nda mu na onyaan no fii ewufo mu no dzii dase.
18. Iyi ntsi na nyimpadodow no kehyiaa no kwan, osiandɛ wɔtsee dɛ wɔayɛ dɛm nsɛnkyerɛdze yi.
19. Na Farisiifo no kae wɔ hɔn mu dɛ, Hom hu dɛ hom nnya hwee: hwɛ, wiadze etu edzi n'ekyir.
20. Na Griikfo bi wɔ hɔn a wɔaba dɛ wɔrobɔsɔr wɔ afahyɛ no ase no mu.
21. Woyi na wɔbaa Filip a ofi Bɛtsaeda a ɔwɔ Galilii ne nkyɛn, na wobebisaa no dɛ, Owura, yɛpɛ dɛ yehu Jesus.
22. Filip bae bɛkaa kyerɛɛ Andrew, na Andrew nye Filip bɛkaa kyerɛɛ Jesus.
23. Jesus buaa hɔn dɛ, Dɔn no edu a wɔbɛhyɛ nyimpa Ba no enyimnyam.
24. Meka no nokwar mu kyerɛ hom dɛ, sɛ ewifua anntɔ famu ennwu a, no nko na ɔda hɔ; na sɛ owu a, ɔsow aba pii.
25. Nyia ɔdɔ no nkwa no, ɔyew no, na nyia ɔtan no nkwa wɔ wiadze yi mu no, ɔbɔkora no akɔ onnyiewiei nkwa mu.
26. Sɛ obi som me a, ma ondzi m'ekyir, na mbrɛ mowɔ no, hɔ na mo somfo so bɛba; sɛ obi som me a, ɔno na m'Egya no bedzi no nyi.
27. Afei me kra ho guan no, na menka dɛn? Egya, gye me fi dɔn yi mu? Naaso iyi ntsi na mebaa dɔn yi mu.
28. Egya, hyɛ wo dzin enyimnyam.  Na ndze bi fi sor bae dɛ, Mahyɛ no enyimnyam dada, na mebɛhyɛ no bio.
29. Na nyimpadodow a wogyinagyina hɔ tsee no, wɔkaa dɛ ɔsenaman abɔ mu; binom see dɛ, Ɔbɔfo akasa akyerɛ no.
30. Jesus buae see dɛ, Nnyɛ emi ntsi na ndze yi bae, na hom ntsi a.
31. Afei nye wiadze atsɛmbu; afei na wobotu wiadze hen yi adze do.
32. Na emi dze, sɛ wonya ma mo do fi asaase do a, mobɔtwe nyimpa nyina aba me nkyɛn.
33. Na iyi dze ɔkae dze kyerɛɛ owu kor a orubowu.
34. Na nyimpadodow no buaa dɛ, Yɛatse wɔ mbra no mu dɛ Kraest no tse hɔ daa, na ɔyɛ dɛn na ɔwo dze ese dɛ otwar dɛ wɔma nyimpa Ba do yi? Woana nye nyimpa Ba yi?
35. Na Jesus see hɔn dɛ, Aka aber kakra na kan no wɔ hom mu: ber a hom wɔ kan no, hom nnantsew na sum no aammbɔto hom; na nyia ɔnantsew sum mu nnyim mbrɛ ɔrokɔ.
36. Ber a hom wɔ kan no, hom ngye kan no ndzi, na hom aayɛ kan mba. Iyinom na Jesus kae na ofii hɔ dze noho kosumaa hɔn.
37. Nna ɔayɛ dɛm nsɛnkyerɛdze pii yi wɔ hɔn enyim dze, naaso wɔanngye no enndzi,
JHN.12.38, ma Isaia nkɔnhyɛnyi n'asɛm a ɔkae no aaba mu dɛ, Ewuradze, woana agye hɛn asɛnkaa edzi? Woana na woeyi Ewuradze abasa akyerɛ no?
39. Iyi ntsi na woenntum anngye enndzi, osiandɛ Isaia ka bio dɛ,
JHN.12.40, Oefura hɔn enyiwa, na oepirim hɔn akoma, ama wɔaammfa hɔn enyiwa ennhu na wɔaammfa hɔn akoma anntse ase na wɔaanndan hɔnho, na maannsa hɔn yarba.
41. Iyinom Isaia hun n'enyimnyam ntsi na ɔkae, na ɔkaa no ho asɛm.
42. Naaso mpanyimfo no so mu pii gyee no dzii. Na osian Farisiifo no ntsi wɔammpaa mu annka, amma woeennyi hɔn edzi emmfi nhyiamudan mu;
43. na wɔdɔɔ nyimpa enyimnyam seen Nyankopɔn enyimnyam.
44. Na Jesus tseaa mu see dɛ, Nyia ɔgye me dzi, nnyɛ emi na ɔgye me dzi, na nyia ɔsomaa me no a.
45. Na nyia ohu me no, ohu nyia ɔsomaa me no.
46. Maba wiadze dɛ kan, ma obiara a ɔgye me dzi no aanntsena sum mu.
47. Na sɛ obi tse me nsɛm na ɔammfa ennsie a, emi dze, mummbu no atsɛn; na mammba dɛ murubobu wiadze atsɛn, na mbom dɛ merebɛgye wiadze nkwa.
48. Nyia ɔpow me, na ɔnngye me nsɛm no, ɔwɔ nyia obu no atsɛn: asɛm no a mekae no, ɔnoara na obobu no atsɛn wɔ da a odzi ekyir no mu.
49. Osiandɛ emi dze, mannhyɛ moho annkasa, na Egya no a ɔsomaa me no, ɔno na ɔahyɛ me wɔ dza menka ho na ɔhyɛ me ma mekasa.
50. Na minyim dɛ ne mbrasɛm yɛ onnyiewiei nkwa, ntsi dza meka no, mbrɛ Egya no akasa akyerɛ me no, dɛmara na meka.

## Tsir 13

1. Na ansaana apaho afahyɛ no rubodu no, Jesus nyim dɛ no dɔn edu dɛ oribefi wiadze yi mu akɔ Egya nkyɛn no, ɔdɔɔ nankasa nedze a wɔwɔ wiadze no, ɔdɔɔ hɔn kesii ewiei.
2. Na woridzidzi no, na abɔnsam enya dze ahyɛ Judas Iskariot, Simon ne ba no, n'akoma mu dɛ onkeyi no mma,
JHN.13.3, na Jesus nyim dɛ Egya no dze ndzɛmba nyina ahyɛ ne nsa, na dɛ ofi Nyankopɔn nkyɛn bae, na ɔrokɔ Nyankopɔn nkyɛn no,
JHN.13.4, ɔsoɛree fiir edzidzi na oyii ne ntar guu nkyɛn, na ɔfaa entuho bɔɔ n'asen do.
5. Na afei ohuee nsu guu guarsɛn mu, na ɔhyɛɛ ase hohoor n'esuafo no anan ho, na ɔdze entuho no a ɔbɔ n'asen no pepae.
6. Na obodur Simon Peter do. Na Peter see no dɛ, Ewuradze, ɔwo rohohor emi m'anan ho?
7. Jesus buaa no dɛ, Dza mereyɛ yi, sesei dze enntse ase, na daakye na ibohu.
8. Peter see no dɛ, Ennkɔhohor m'anan ho da! Jesus buaa no dɛ, Sɛ mannhohor wo ho a, innyi m'afa.
9. Simon Peter see no dɛ, Ewuradze, nnyɛ m'anan nko, na me nsa nye me tsir ho so.
10. Jesus see no dɛ, Nyia oeguar no nnhia eguar bio, gyedɛ n'anan ho hohor, na no ho nyina efir. Na hom ho efir, na mbom nnyɛ hom nyina.
11. Nna onyim nyia oribeyi no ama: dɛm ntsi na ɔsee dɛ, Nnyɛ hom nyina na hom ho efir no.
12. Na owiee hɔn anan ho hohor, na ɔfaa n'atar na ɔtweer hɔ bio no, ɔsee hɔn dɛ, Hom ehu dza mayɛ hom yi?
13. Hom frɛ me Kyerɛkyerɛfo nye Ewuradze, na hom ka no yie, osiandɛ meyɛ dɛm so.
14. Na sɛ emi, Kyerɛkyerɛfo nye Ewuradze, mahohor hom anan ho a, hom so ɔsɛ dɛ hom hohor hom anan ho nkorkor.
15. Na mama hom mfatoho, ama hom so aayɛ dɛ mbrɛ mayɛ hom yi.
16. Mese hom nokwar mu dɛ, akowaa nnkyɛn no wura, eso ɔsomafo nnkyɛn nyia ɔsomaa no no.
17. Sɛ hom nyim yinom na hom dzi do a, nhyira aka hom.
18. Mennka no wɔ hom nyina ho: minyim hɔn a mapa hɔn; na dɛ kyerɛw no bɛba mu dɛ, Nyia ɔnye me dzidzi no na ɔama n'anantsir do etsia me no.
19. Afei mereka akyerɛ hom ansaana aba mu, na sɛ ɔba mu a, hom aagye edzi dɛ emi nye no.
20. Mese hom nokwar mu dɛ, Nyia ɔgye obiara a mosoma no no, ɔgye me; na nyia ɔgye me no, ɔgye nyia ɔsomaa me no.
21. Jesus kaa dɛm no, no sunsum ho guaan no, na ɔgyee dase dɛ, Mereka no nokwar mu akyerɛ hom dɛ, Hom mu baako beyi me ama.
22. Esuafo no hwehwɛɛ hɔn enyim nkorkor, naaso woennhu nyimpa kor a ɔrekyerɛ.
23. Nna esuafo no mu baako a Jesus dɔɔ no no twer no bo mu.
24. Dɛm ntsi Simon Peter too ne nsa dɛ ombisa nyia ɔreka no ho asɛm no.
25. Na ɔpae tweer Jesus no bo mu no obisaa no dɛ, Ewuradze, woana a?
26. Jesus buaa dɛ, Ɔno nye nyia medze trɔma bɔbɔ mu ama no no.  Na ɔdze trɔma no bɔɔ mu no, ɔdze maa Judas Iskariot, Simon ne ba no.
27. Na trɔma no ekyir no, nna Satan kɛhɛɛn no mu. Na Jesus see no dɛ, Dza ereyɛ no, yɛ no ntsɛm.
28. Na hɔn a wɔtsetse pon no ho mu biara ennhu dza osian ntsi ma ɔsee no dɛm.
29. Na binom dween dɛ Judas kitsa kotoku no ntsi na Jesus see no dɛ, Kɔtotɔ dza ohia hɛn sie afahyɛ no, anaadɛ ɔmfa biribi mma ehiafo.
30. Na ɔno dze, ɔgyee trɔma no, ntsɛmara na opuei; nna ɔyɛ anafua.
31. Na opuei no, Jesus see dɛ, Afei wɔahyɛ nyimpa Ba no enyimnyam, na wɔahyɛ Nyankopɔn enyimnyam wɔ no mu.
32. Na Nyankopɔn so bɛhyɛ no enyimnyam wɔ nankasa no mu, na ɔbɛhyɛ no enyimnyam ntsɛm.
33. Mbofra nkakramba, aka kakrabaabi na menye hom wɔ hɔ: hom bɔhwehwɛ me, na dɛ mbrɛ mesee Jewfo no dɛ, Mbrɛ morokɔ no, hom runntum hɔ ba no, dɛmara na mese hom so sesei.
34. Mbrasɛm fofor na medze ma hom, dɛ hom ndodɔ homho nkorkor: dɛ mbrɛ madɔ hom no, hom so ndodɔ homho dɛmara.
35. Ɔnam iyi do na nyimpa nyina bohu dɛ hom yɛ m'esuafo, sɛ hom wɔ ɔdɔ ma homho nkorkor a.
36. Simon Peter see no dɛ, Ewuradze, erokɔ hen? Jesus buaa dɛ, Mbrɛ morokɔ no irunntum mo do ka sesei, na ekyir no dze, ebɛka mo do.
37. Peter see no dɛ, Ewuradze, ebɛnadze ntsi na murunntum wo do ka sesei: medze mo nkwa bɔto hɔ ama wo.
38. Jesus bisaa no dɛ, Edze wo nkwa bɔto hɔ ama me? Meka no wɔ nokwar mu kyerɛ wo dɛ, Akokɔ rommbɔn mpo na apa me mprɛnsa.

## Tsir 14

1. Mma hom akoma nntutu: hom ngye Nyankopɔn ndzi, hom ngye mo so ndzi.
2. M'egya fie wɔ tsenabew pii; sɛ ɔnntse dɛm a, nkyɛ maka akyerɛ hom. Morokɔ ekesiesie beebi mama hom.
3. Na sɛ mokɔ, na mikesiesie beebi ma hom a, mebɛba bio mabɛfa hom akɔ mankasa me nkyɛn, na mbrɛ mowɔ no, hom so aaba hɔ.
4. Na mbrɛ morokɔ no, hom nyim kwan no.
5. Tomas see no dɛ, Ewuradze, yennyim mbrɛ erokɔ, na yɛbɛyɛ dɛn ehu kwan no?
6. Jesus see no dɛ, Emi nye ɔkwan no, nokwar no, nye nkwa no; obi mmba Egya no hɔ, gyedɛ ɔnam mo do.
7. Sɛ hom enya ehu me a, nkyɛ hom ehu m'Egya no so; na ofitsi ndɛ hom nyim no, na hom ehu no.
8. Filip see no dɛ, Ewuradze, kyerɛ hɛn Egya no na ɔnoara dɔɔ so ma hɛn.
9. Jesus see no dɛ, Ana menye hom wɔ hɔ dadaada yi, innyim me, Filip? Nyia oehu me no, oehu Egya no; na ɔyɛ dɛn na ese dɛ, Kyerɛ hɛn Egya no?
10. Ana enngye nndzi dɛ mowɔ Egya no mu, na Egya no so wɔ mo mu? Nsɛm a meka kyerɛ hom yi, mennhyɛ moho meka, na Egya no a ɔtse mo mu no, ɔno na ɔyɛ ndwuma no.
11. Hom ngye me ndzi dɛ mowɔ Egya no mu, na Egya no so wɔ mo mu; na annyɛ dɛm a, ndwuma noara ntsi hom ngye me ndzi.
12. Mese hom nokwar mu dɛ, Nyia ɔgye me dzi no, ndwuma a meyɛ no, no so bɛyɛ, na dza ɔkyɛn yinom mpo na ɔbɛyɛ, osiandɛ morokɔ Egya no hɔ.
13. Na biribiara a hom bɛserɛ wɔ me dzin mu no, ɔno na mebɛyɛ, ama Egya no eenya enyimnyam wɔ Ba no mu.
14. Sɛ hom serɛ biribi wɔ me dzin mu a, mebɛyɛ.
15. Sɛ hom dɔ me a, hom ndzi me mbransɛm do.
16. Na mibebisa Egya no, na ɔama hom Okyigyinafo fofor, ma ɔnye hom aabɛtsena daa:
17. nokwar Sunsum no a: ɔno na wiadze nntum nngye no; osiandɛ onnhu no, na eso onnyim no: na hom dze, hom nyim no; osiandɛ ɔtse hom nkyɛn, na ɔbɛtsena hom mu.
18. Mirinngya hom ngyanka, mebɛba hom nkyɛn.
19. Aka kakrabaabi na wiadze nnhu me bio, na hom dze, hom hu me; osiandɛ metse ase yi, hom so bɛtsena ase.
20. Da no hom bohu dɛ mowɔ m'Egya no mu na hom wɔ no mu, na mo so mowɔ hom mu.
21. Nyia ɔwɔ me mbransɛm na odzi do no, ɔno nye nyia ɔdɔ me, na nyia ɔdɔ me no, m'Egya bɔdɔ no, na mo so mobɔdɔ no, na mibeyi moho makyerɛ no.
22. Judas (nnyɛ Iskariot bi a) see no dɛ, Ewuradze, ebɛn asɛm na aba, na iribeyi woho akyerɛ hɛn na nnyɛ wiadze yi?
23. Jesus buae see no dɛ, Sɛ obi dɔ me a, obesie m'asɛm: na m'Egya bɔdɔ no, na yɛbɛba ne nkyɛn, na yɛbɛyɛ hɛn tsenabew wɔ ne nkyɛn.
24. Nyia ɔnndɔ me no, onnsie me nsɛm: na asɛm a hom tse yi, ɔnnyɛ medze, na ɔyɛ Egya no a ɔsomaa me no dze.
25. Dɛm nsɛm yi na maka akyerɛ hom, ber a metse hom nkyɛn yi.
26. Na Okyigyinafo no a ɔyɛ Sunsum Krɔnkrɔn no a Egya no bɔsoma no wɔ me dzin mu no, ɔno na ɔbɛkyerɛkyerɛ hom ndzɛmba nyina: ɔbɛkaa hom dza maka akyerɛ hom nyina.
27. Asomdwee na medze gya hom; mara m'asomdwee na medze mema hom: nnyɛ dɛ mbrɛ wiadze ma, na mema hom. Mma hom akoma nntutu, eso mma ɔmmbɔ hu.
28. Hom tsee mbrɛ mekaa kyerɛɛ hom dɛ morokɔ na maba hom nkyɛn no. Sɛ hom dɔ me a, nkyɛ hom bedzi dɛw dɛ morokɔ Egya no hɔ, osiandɛ Egya no so sen me.
29. Na afei maka akyerɛ hom ansaana aba mu, ama sɛ ɔba mu a, hom aagye edzi.
30. Menye hom nnkɛkasa pii bio, na wiadze hen no reba, na onnyi mo do tum biara.
31. Na mbrɛ ɔbɛyɛ ma wiadze eehu dɛ modɔ Egya no, na dɛ mbrɛ Egya no hyɛɛ me no, dɛmara na meyɛ. Hom nsoɛr ma yemfi ha nkɔ.

## Tsir 15

1. Emi nye nokwar wenyindua no, na m'Egya nye okuafo no.
2. Mo ho abaw biara a ɔnnsow aba no, oyi no; na biara a ɔsow aba no, oyiyi ho ma ɔaasow aba pii.
3. Hom ho atsew dada wɔ asɛm a maka akyerɛ hom no ntsi:
4. hom ntsena mo mu, na mo so mentsena hom mu. Dɛ mbrɛ abaw nntum mmfi noara no mu nnsow aba, gyedɛ ɔtsena wenyindua no mu no, dɛmara so na hom runntum, gyedɛ hom tsena mo mu.
5. Emi nye wenyindua no; hom nye abaw no: nyia ɔtse mo mu, na metse no mu no, ɔnoara na ɔsow aba pii; sɛ hom kwetsi me a, hom nnkotum ayɛ hwee.
6. Sɛ obi anntsena mo mu a, wotwa no kyen dɛ abaw, na ɔkyenkyen, na wɔboaboa ano kogu gya mu, na ɔhyew.
7. Sɛ hom tsena mo mu, na me nsɛm tsena hom mu a, hom mbisa biribiara a hom pɛ, na wɔbɛyɛ ama hom.
8. Iyi mu na wɔahyɛ m'Egya enyimnyam, dɛ hom sow aba pii, na hom bɛyɛ m'esuafo.
9. Dɛ mbrɛ Egya no dɔ me no, na mo so madɔ hom: hom ntsena mo dɔ mu.
10. Sɛ hom sie me mbransɛm a, hom bɛtsena mo dɔ mu, dɛ mbrɛ mo so mesie m'Egya ne mbransɛm na metsena no dɔ mu.
11. Maka yinom akyerɛ hom ama me dɛw aatsena hom mu, na hom dɛw aahyɛ ma.
12. Iyi nye me mbrasɛm, dɛ hom ndodɔ homho nkorkor, dɛ mbrɛ madɔ hom.
13. Obi nnyi dɔ a ɔso kyɛn iyi, dɛ obi dze no nkwa bɔto hɔ ama n'anyɛnkofo.
14. Sɛ hom yɛ dza mehyɛ hom a, hom yɛ m'anyɛnkofo.
15. Mennda ho mmfrɛ hom nkowaa, osiandɛ akowaa nnyim dza no wura yɛ; na mafrɛ hom anyɛnkofo, osiandɛ ndzɛmba a metsee no m'Egya hɔ nyina makyerɛ hom mu.
16. Nnyɛ hom bi na hom yii me, na emi na miyii hom, na medze hom sii hɔ dɛ hom nkɔ nkɔsow aba, ma hom aba aatsena hɔ, na biribiara a hom bɛserɛ Egya no wɔ me dzin mu no, ɔdze aama hom.
17. Iyi na mehyɛ hom, dɛ hom ndodɔ homho.
18. Sɛ wiadze tan hom a, hom nyim dɛ ɔatan me ansaana ɔretan hom.
19. Sɛ hom fi wiadze mu a, nkyɛ wiadze bɔdɔ nankasa nedze; na osiandɛ hom mmfi wiadze, na miyii hom fii wiadze mu ntsi, na wiadze tan hom.
20. Hom nkaa asɛm no a mesee hom no, Akowaa nnkyɛn no wura. Sɛ wohiahiaa mo ho a, wobehiahia hom so ho; sɛ wosiee m'asɛm a, wobesie homdze bi.
21. Na yinom nyina me dzin ntsi na wɔdze bɛyɛ hom, osiandɛ wonnyim nyia ɔsomaa me no.
22. Sɛ mammba mammbɛkasa annkyerɛ hɔn a, nkyɛ wonnyi bɔn; na afei dze, wonnyi hɔn bɔn do nkatado.
23. Nyia ɔtan me no, ɔtan m'Egya so.
24. Sɛ mannyɛ wɔ hɔn mu ndwuma a obiara annyɛ bi da a, nkyɛ wonnyi bɔn; na afei woehu na wɔatan emi nye m'Egya so.
25. Na iyi aba mu ma dza wɔakyerɛw no hɔn mbra mu no aahyɛ ma dɛ, Wɔatan me kwa.
26. Na Okyigyinafo no a mibefi Egya no nkyɛn masoma no hom hɔ no, nokwar Sunsum a ofir Egya no mu no, sɛ onya ba a, ɔno na obedzi mo ho dase.
27. Na hom so dzi me dase, osiandɛ hom fitsi ahyɛse ka mo ho.

## Tsir 16

1. Maka iyinom akyerɛ hom amma hom eemmfintsiw.
2. Wobeyi hom edzi efi nhyiamudan mu mpo: dɔn no reba a obiara a oboku hom bɔdwen dɛ ɔdze rosom Nyankopɔn.
3. Na wɔbɛyɛ iyinom osiandɛ wonnyim Egya no, anaaso emi.
4. Na maka iyinom akyerɛ hom, ama sɛ dɔn no ba a, hom aakaa dɛ mekaa kyerɛɛ hom dɛm. Na ahyɛse no mannka iyinom annkyerɛ hom, osiandɛ nna menye hom wɔ hɔ.
5. Na afei dze, morokɔ nyia ɔsomaa me no nkyɛn; naaso hom mu biara mmbisa me dɛ, Erokɔ hen?
6. Na osiandɛ maka iyinom akyerɛ hom ntsi, awerɛhow ahyɛ hom akoma ma,
JHN.16.7, naaso dza mereka yi yɛ nokwasɛm, dɛ oye ma hom dɛ mokɔ, osiandɛ sɛ mannkɔ a, Okyigyinafo remmba hom nkyɛn, na sɛ mokɔ a, mobɔsoma no wɔ hom nkyɛn.
8. Ɔno na sɛ ɔba a, obeyi wiadze atsɛn wɔ bɔn nye tsenenee nye atsɛmbu ho:
9. bɔn ho, osiandɛ wɔnngye me nndzi;
10. tsenenee ho, osiandɛ morokɔ Egya no nkyɛn, na hom nnkohu me bio;
11. atsɛmbu ho, osiandɛ woebu wiadze hen atsɛn.
12. Mowɔ nsɛm pii ka kyerɛ hom, na hom runntum nngye no sesei.
13. Na sɛ ɔno, nokwar Sunsum no, nya ba a, obegya hom kwan akɔ nokwar nyina mu: na ɔnnkɛhyɛ nankasa noho akasa, na biribiara a ɔbɛtse na ɔbɛka, na dza ɔreba so ɔbɛkyerɛ hom.
14. Ɔno na ɔbɛhyɛ me enyimnyam, osiandɛ ɔbɛfa dza ɔyɛ medze no bi na ɔdze abɛkyerɛ hom.
15. Dza Egya no wɔ nyina yɛ medze: iyi ntsi na mesee dɛ, Ɔbɛfa dza ɔyɛ medze no bi na ɔdze abɛkyerɛ hom.
16. Aka kakra na hom nnhu me, na bio aka kakra na hom bohu me, osiandɛ morokɔ Egya no nkyɛn.
17. Na n'esuafo no binom kekae wɔ hɔn mu dɛ, Ebɛn asɛm na ɔreka kyerɛ hɛn yi? Aka kakra na hom nnhu me; na bio aka kakra na hom bohu me: na, Osiandɛ morokɔ Egya no nkyɛn?
18. Na esuafo no see dɛ, Ebɛn asɛm na ɔreka yi, Aka kakra? Yennyim dza ɔreka.
19. Na Jesus hun dɛ wɔrepɛ ebisa no no, ɔsee hɔn dɛ, Ana iyi ho na hom ribisabisa wɔ hom mu dɛ mesee dɛ, Aka kakra na hom nnhu me, na bio aka kakra na hom bohu me yi?
20. Mese hom wɔ nokwar mu dɛ, Hom bosu na hom edzi nkɔmbɔ, na wiadze edzi dɛw; hom dze, hom werɛ bɔhow, naaso hom awerɛhow bɛdan enyigye.
21. Ɔbaa roko awoo a, onya awerɛhow, osiandɛ no dɔn edu; na sɛ onya wo ba no a, ɔnnkaa n'ahoguan no bio, wɔ ne dɛw a odzi dɛ wɔawo nyimpa aba wiadze ntsi.
22. Na hom so sesei dze, hom enya awerɛhow; na mubohu hom bio, na hom akoma bedzi dɛw, na hom dɛw no obi renngye no hom nsamu.
23. Na da no hom nnkebisa me hwee. Ampa, meka kyerɛ hom dɛ, Biribiara a hom bɛserɛ Egya no wɔ me dzin mu no, ɔdze bɛma hom.
24. Ɔdze bodu sesei hom nnserɛɛ hwee wɔ me dzin mu: hom nserɛ na hom benya, ma hom dɛw aahyɛ ma.
25. Maka iyinom akyerɛ hom wɔ mbɛbu mu. Dɔn no reba a mennkɛkasa akyerɛ hom wɔ mbɛbu mu bio, na maka Egya no ho asɛm akyerɛ hom petee.
26. Da no hom bɛserɛ wɔ me dzin mu. Mennka nnkyerɛ hom dɛ mibebisa Egya no ama hom;
27. na Egya no ankasa dɔ hom, osiandɛ hom adɔ me na hom agye edzi dɛ mifi Nyankopɔn nkyɛn mebae.
28. Mifi Egya no nkyɛn na mebaa wiadze; bio meredan wiadze egya na makɔ Egya no nkyɛn.
29. N'esuafo no see no dɛ, Hwɛ, afei ekasa pefee, na nnyɛ abɛbu mu a.
30. Afei yenyim dɛ inyim ndzɛmba nyina, na onnhia wo dɛ obi bisa wo: iyi mu na yɛgye dzi dɛ ifi Nyankopɔn nkyɛn bae.
31. Jesus buaa hɔn dɛ, Afei hom gye dzi?
32. Hwɛ, dɔn no reba na oenya edu a hom nyina bɛpetse akɔ homankasa homdze mu, na hom adan mo nko egya, naaso ɔrennka mo nko, osiandɛ Egya no wɔ me nkyɛn.
33. Maka iyinom akyerɛ hom ama hom eenya asomdwee wɔ mo mu. Wiadze mu dze, hom wɔ ahohiahia mu naaso hom mma hom akoma ntɔ hom ntɔ hom yamu: osiandɛ medzi wiadze do konyim.

## Tsir 17

1. Iyinom na Jesus kae na ɔmaa n'enyi do kɔr sor na ɔsee dɛ, Egya, dɔn no edu: hyɛ wo Ba enyimnyam, ma Ba no so nhyɛ wo enyimnyam,
JHN.17.2, dɛ mbrɛ emaa no tum wɔ honam nyina do, dɛ biribiara a edze ama no no, ɔmma hɔn onnyiewiei nkwa no.
3. Na iyi nye onnyiewiei nkwa, dɛ wobohu ɔwo, nokwar Nyame kor no, nye nyia esomaa no, mekyerɛ Jesus Kraest.
4. Muwiee edwuma a edze ama me dɛ menyɛ no na mehyɛɛ wo enyimnyam wɔ asaase do;
5. na afei, Egya, fa enyimnyam a mowɔ no wɔ wo nkyɛn ansaana wiadze bɔɔ adze no hyɛ me enyimnyam wɔ wankasa wo nkyɛn.
6. Miyii wo dzin edzi kyerɛɛ nyimpa a edze hɔn fi wiadze maa me no. Wɔyɛ wodze, na edze hɔn maa me, na woesie m'asɛm.
7. Afei woehu dɛ ndzɛmba a edze ama me nyina fi wo hɔ;
8. osiandɛ nsɛm a edze maa me no, medze ama hɔn, na hɔn so gyee na wohun ampa dɛ mifi wo nkyɛn mebae, na wɔgyee dzii dɛ ɔwoara na esomaa me.
9. Mibisa ma hɔn: mimmbisa mma wiadze, na hɔn a edze hɔn ama me a, osiandɛ wɔyɛ wodze.
10. Na m'adze nyina yɛ wodze, na wodze so yɛ emi medze, na wɔahyɛ me enyimnyam wɔ hɔn mu.
11. Na afei minnyi wiadze bio, na yinom wɔ wiadze, na emi dze, mereba wo nkyɛn. Egya Krɔnkrɔn, fa hɔn sie wo dzin a edze ama me no mu, ama wɔaayɛ kor dɛ hɛn.
12. Mowɔ hɔn nkyɛn no, medze hɔn siei wɔ wo dzin a edze ama me no mu: na moweɔɔn hɔn, na hɔn mu biara annyew, gyedɛ ɔyera ba no, ama kyerɛwsɛm no aaba mu.
13. Na afei dze, mereba wo nkyɛn, na meka yinom wɔ wiadze ama woeenya me dɛw no ma wɔaahyɛ ma wɔ hɔn mu.
14. Medze w'asɛm ama hɔn, na wiadze taan hɔn, osiandɛ wommfi wiadze dɛ mbrɛ mo so mimmfi wiadze.
15. Mimmbisa dɛ yi hɔn fi wiadze, na mbom dɛ yi hɔn fi bɔn no ho sie.
16. Wommfi wiadze dɛ mbrɛ mo so mimmfi wiadze.
17. Tsew hɔn ho wɔ nokwar no mu: w'asɛm yɛ nokwar.
18. Dɛ mbrɛ ɔwo somaa me wiadze no, dɛmara na mo so mosomaa hɔn wiadze.
19. Na hɔn ntsi metsew moho, ama hɔn so hɔn ho aatsew nokwar mu.
20. Na nnyɛ yinom nkotsee ntsi na mibisa, na hɔn a wɔnam hɔn asɛm do gye me dzi no so ntsi bi,
JHN.17.21, ama hɔn nyina aayɛ kor, dɛ mbrɛ ɔwo, Egya, ewɔ mo mu, na mowɔ wo mu, hɔn so waayɛ kor wɔ hɛn mu, na wiadze aagye edzi dɛ ɔwo na esomaa me.
22. Na enyimnyam a edze ama me no, medze ama hɔn, dɛ wɔnyɛ kor dɛ mbrɛ yɛyɛ kor;
23. na emi mentsena hɔn mu, na wo so ntsena mo mu, na woeewie kor yɛ, na wiadze eehu dɛ ɔwo na esomaa me, na mbrɛ edɔɔ me no, edɔɔ hɔn so dɛmara.
24. Egya, dza edze ama me no, mepɛ dɛ mbrɛ mowɔ no, hɔn so bɛka mo ho na woeehu m'enyimnyam a edze ama me no, osiandɛ edɔɔ me ansaana wɔrehyɛ wiadze ase.
25. Egya Tsenenee, wiadze ennhu wo, na emi dze, muhun wo, na yinom hun dɛ ɔwo na esomaa me.
26. Na miyii wo dzin kyerɛɛ hɔn, eso mibeyi akyerɛ hɔn, ama ɔdɔ a edze dɔɔ me no aatsena hɔn mu, na mo so maatsena hɔn mu.

## Tsir 18

1. Jesus kaa iyinom no, ɔnye n'esuafo no puei kotwaa ɔwora Kidron, mbrɛ ture bi wɔ, na ɔnye n'esuafo no kɔr mu.
2. Na Judas so a oriyi no ama no so nyim hɔ, osiandɛ Jesus nye n'esuafo no tɔɔ dɛ wokehyia hɔ.
3. Na Judas faa asafo no nye asomfo a wofi asɔfompanyin nye Farisiifo no nkyɛn no, ɔbaa hɔ, wokitsakitsa nkandzea nye atsɛn nye akodze.
4. Na Jesus nyim dza ɔreba no do nyina no, opuei kebisaa hɔn dɛ, Hom rohwehwɛ woana?
5. Wobuaa no dɛ, Jesus Nazarɛtnyi no a. Jesus buaa hɔn dɛ, Emi nye no.  Nna Judas a oriyi no ama no so nye hɔn gyina hɔ.
6. Na ɔsee hɔn dɛ, Emi nye no no, wɔdze hɔn ekyir hɔn ekyir kɔhwee daadze.
7. Na obisaa hɔn bio dɛ, Hom rohwehwɛ woana?  Na wɔsee dɛ, Jesus Nazarɛtnyi no a.
8. Jesus buaa dɛ, Mekaa kyerɛɛ hom dɛ emi nye no; dɛm ntsi sɛ emi na hom rohwehwɛ me a, hom mma iyinom nkɔ;
9. ama asɛm no a ɔkaa dɛ, Hɔn a edze hɔn ama me no mannyew mu biara no, aaba mu.
10. Na Simon Peter a nna ɔdze afona no twee, na ɔdze bɔɔ ɔsɔfopanyin no n'akowaa, na otwaa n'asowa nyimfa; na akowaa no ne dzin dze Malkus.
11. Na Jesus see Peter dɛ, Fa nkrantsee no hyɛ bɔha no mu: kɔɔpow a m'Egya dze ama me no, mma monnom anaa?
12. Na asafo no nye safohen no ɔnye Jewfo asomfo no faa Jesus na wɔkyekyeer no,
JHN.18.13, na wɔdze no dzii kan kɔr Annas nkyɛn, osiandɛ Kaiafas a odzi afe no mu sɔfopanyin no n'asew nye no.
14. Na Kaiafas nye nyia ɔmaa Jewfo no apam dɛ oye dɛ nyimpa baako bowu ama ɔman no no., #Joh 11.49
15. Na Simon Peter nye osuanyi baako dzii Jesus ekyir, na ɔsɔfopanyin no nyim osuanyi no, na ɔnye Jesus kɛhɛɛn ɔsɔfopanyin aban mu hɔ.
16. Na Peter dze, ogyinaa abow no ano guado. Na osuanyi no a ɔsɔfopanyin no nyim no no puei bɛkasaa kyerɛɛ abowanohwɛfo no na ɔdze Peter baa dan mu.
17. Na abaawa abowanohwɛfo no see Peter dɛ, Ana wo so immfi nyimpa yi n'esuafo no mu? Peter see dɛ, Mimmfi mu.
18. Na nkowaa no nye asomfo no gyinagyina hɔ a wɔdze biriw abɔ gya, osiandɛ awɔw aba, na wɔroto gya; nna Peter so gyina hɔ roto gya.
19. Na ɔsɔfopanyin no bisaa Jesus n'esuafo nye ne nkyerɛkyerɛ ho asɛm.
20. Jesus buaa no dɛ, Makasa petee akyerɛ wiadze; daa mekyerɛkyerɛ wɔ nhyiamudan nye asɔrfi mu, mbrɛ Jewfo nyina hyia, na mannka hwee nsumaa mu.
21. Emi dze, ɔyɛ dɛn na ibisa me? Bisa hɔn a wɔtsee asɛm kor a mekaa kyerɛɛ hɔn: hwɛ, hɔn na wonyim dza mekae.
22. Na ɔkasaa dɛm no, asomfo a wogyina hɔ no mu baako bɔɔ Jesus sotɔr see no dɛ, Mbrɛ ibua ɔsɔfopanyin nye yi?
23. Jesus buaa no dɛ, Sɛ maka bɔn a, gye bɔn no ho dase, na sɛ oye a, ɔyɛ dɛn na ebɔ me?
24. Dɛm ntsi Annas somaa no nkyehoma mu kɔr Kaiafas ɔsɔfopanyin no hɔ.
25. Nna Simon Peter gyina hɔ roto gya. Na wɔsee no dɛ, Ana ɔwo so immfi n'esuafo no mu? Ɔsanee na ɔsee dɛ, Mimmfi mu.
26. Ɔsɔfopanyin no no nkowaa mu baako a ɔyɛ nyia Peter twaa n'asowa no no busuanyi no see no dɛ, Ana mennhu wo wɔ ne nkyɛn wɔ ture no mu?
27. Na Peter saan bio; na ntsɛmara akokɔ bɔnee.
28. Na wɔdze Jesus fii Kaiafas nkyɛn kɔr ambrado aban mu; nna ahanamakye a, na hɔnara dze wɔannhɛn ambrado aban mu hɔ, amma hɔn ho eenngu fi na woeedzi apaho (edziban) no.
29. Dɛm ntsi Pilate puei baa hɔn nkyɛn na obisaa dɛ, Ebɛn sombo na hom dze bɔ dɛm nyimpa yi?
30. Wobuaa no dɛ, Sɛ oyi nnyɛ ɔdzebɔnyɛnyi a, nkyɛ yɛammfa no ammbrɛ wo.
31. Na Pilate see hɔn dɛ, Homara hom mfa no, na hom nkobu no atsɛn dɛ mbrɛ hom mbra tse. Jewfo no see no dɛ, Hɛn dze, yennyi ho kwan dɛ yeku obiara;
32. ma Jesus n'asɛm a ɔkae dze kyerɛɛ owu kor a orubowu no aaba mu.
33. Na Pilate hɛɛn ambrado aban mu bio, na ɔfrɛɛ Jesus na ɔsee no dɛ, Ana ɔwo nye Jewfo hen no?
34. Jesus buaa no dɛ, Wankasa reka yi, anaa binom kaa no mo ho kyerɛɛ wo?
35. Pilate buaa dɛ, Ana emi meyɛ Jewnyi a? Wankasa wo mamfoo nye asɔfompanyin no na wɔdze wo brɛɛ me. Ebɛnadze na eyɛe?
36. Jesus buaa dɛ, M'ahendzi mmfi wiadze yi mu: sɛ m'ahendzi fi wiadze yi mu a, nkyɛ m'asomfo bɔko, amma wɔaammfa me annhyɛ Jewfo nsa; na afei m'ahendzi mmfi ha.
37. Pilate see no dɛ, Nna eyɛ ɔhen nye no? Jesus buaa dɛ, Ɔwoara aka dɛ meyɛ ɔhen: iyi ntsi na wɔwoo me, iyi ntsi na mebaa wiadze, ama maabɛgye nokwar no ho dase. Obiara a ofi nokwar no mu no, otsie me ndze.
38. Pilate see no dɛ, Nokwar nye ebɛnadze? Na ɔsee dɛm no, opuei kɔr Jewfo no hɔ bio, na ɔsee hɔn dɛ, Emi dze, munnhu afɔdzi biara wɔ no mu.
39. Na hom wɔ atɔrmuadze dɛ apaho no mu migyaa nyimpa baako ma hom: dɛm ntsi, hom pɛ dɛ migyaa Jewfo hen no ma hom anaa?
40. Na hɔn nyina tseaa mu bio dɛ, Nnyɛ oyi a, na Barabbas a, naaso Barabbas yi yɛ odwotwafo.

## Tsir 19

1. Na afei Pilate faa Jesus na ɔkaa no mpire.
2. Na nsordaafo no bɔɔ nsoɛ abɔtsir na wɔdze hyɛɛ ne tsir, na wɔdze tam memen bi furaa no,
JHN.19.3, na wopimpiin ne nkyɛn bɛsee no dɛ, Jewfo Hen no aba oo! Na wɔbobɔɔ no asotɔr.
4. Na Pilate puei bio, na ɔsee hɔn dɛ, Hwɛ, medze no pue brɛ hom, ama hom eehu dɛ munnhu afɔdzi biara wɔ no mu.
5. Na Jesus puei bae, nna ɔhyɛ nsoɛ abɔtsir nye atar memen no, na Pilate see hɔn dɛ, Hwɛ, nyimpa no nye yi!
6. Na asɔfompanyin no nye asomfo no hun no no, wɔtseatseaa mu dɛ, Bɔ no mbeamudua mu, bɔ no mbeamudua mu! Pilate see hɔn dɛ, Homankasa hom mfa no nkɔbɔ no mbeamudua mu, na emi dze, munnhu afɔdzi biara wɔ no mu.
7. Jewfo no buaa no dɛ, Yɛwɔ mbra, na hɛn mbra ntsi otwar dɛ owu, osiandɛ ɔyɛɛ noho Nyankopɔn ne Ba.
8. Na Pilate tsee asɛm yi no, osuroo dodoodow,
JHN.19.9, na ɔkɔr aban no mu bio, na ɔsee Jesus dɛ, Ifi hen? Na Jesus emmbua no.
10. Na Pilate see no dɛ, Ennkasa mo ho? Innyim dɛ mowɔ tum dɛ mobɔ wo mbeamudua mu, na mowɔ tum dɛ migyaa wo anaa?
11. Jesus see no dɛ, Sɛ woemmfi sor ammfa amma wo a, nkyɛ innyi mo do tum biara. Dɛm ntsi, nyia oyii me maa wo no, ɔayɛ bɔn kɛse no ara.
12. Na ofitsi hɔ no, Pilate hwehwɛɛ dɛ nkyɛ ogyaa no, naaso Jewfo no tseaa mu dɛ, Sɛ igyaa oyi a, na ennyɛ Kaesar no dɔfo: obiara a ɔyɛ noho ɔhen no ɔnye Kaesar dzi esi.
13. Na Pilate tsee nsɛm yi no, ɔdze Jesus puei, na ɔbɛtsenaa atsɛmbu egua no do, wɔ beebi mbrɛ wɔfrɛ no Abonsɛwee no, na Hebriw kasa mu dze, wɔfrɛ no Gabata.
14. Nna ɔyɛ apaho ne nsiesie da, na ɔbɛyɛ ewiaber duebien: na ɔsee Jewfo no dɛ, Hwɛ, hom Hen nye yi!
15. Na wɔtseaa mu dɛ, Fa no kɔ, fa no kɔ, bɔ no mbeamudua mu! Pilate see hɔn dɛ, Mombɔ hom Hen mbeamudua mu? Asɔfompanyin no buaa no dɛ, Yennyi ɔhen biara dɛ Kaesar.
16. Na afei oyii no maa hɔn dɛ wɔnkɔbɔ no mbeamudua mu. Na wɔfaa Jesus dze no kɔree.
17. Na ɔso ne mbeamudua puei bodur beebi a wɔfrɛ hɔ Nyitsirbea a Hebriw mu wɔfrɛ no Golgota.
18. Hɔ na wɔbɔɔ no mbeamudua mu, na beenu kaa no ho, afa ha kor, afa ha kor, na Jesus wɔ finimfin.
19. Na Pilate kyerɛɛw ho asɛm so, na ɔdze faam mbeamudua no etsifi, na kyerɛw no nye dɛ, JESUS NAZARƐTNYI, JEWFO HEN NO.
20. Na kyerɛw yi Jewfo pii kenkanee, osiandɛ mbrɛ wɔbɔɔ Jesus mbeamudua mu no ɔbɛn kurow no, na wɔkyerɛwee wɔ Hebriw nye Griik nye Romefo kasaa mu.
21. Na Jewfo asɔfompanyin no see Pilate dɛ, Mma nnkyerɛw dɛ Jewfo Hen, na dɛ ɔno kaa dɛ, Emi nye Jewfo Hen.
22. Pilate buaa dɛ, Dza makyerɛw no, makyerɛw.
23. Na nsordaafo no bɔɔ Jesus mbeamudua mu no, wɔfaa ne ntar no na wɔkyɛɛ mu anan, ma sordaanyi baako nyaa kor, ɔnye n'atar nhyɛase so. Na n'atar nhyɛase no, onnyi mpamee, na wɔawen fi sor pem ase.
24. Na wɔsesee hɔnho dɛ, Mma hom mma yennsunsuan mu, na hom mma yɛntwe ho tonto nhwɛ nyia ɔbɛyɛ nedze; ama kyerɛw no a ɔka dɛ, Wɔkyɛɛ me tam mu maa hɔnho, Na m'atar so wɔtwee ho tonto no, aaba mu. Na nsordaafo no yɛɛ iyinom.
25. Na Jesus ne na, ɔnye ne na no nua Mary a ɔyɛ Klopas yer, ɔnye Mary Magdalene gyina Jesus ne mbeamudua ho.
26. Na Jesus hun ne na nye osuanyi a ɔdɔ no no dɛ ogyina hɔ no, ɔsee ne na dɛ, Ɔbaa, hwɛ, wo ba nye yi.
27. Na ɔsee osuanyi no dɛ, Hwɛ, wo na nye yi.  Na ofitsi dɔn no ara mu na osuanyi no faa no kɔr nankasa ne fie.
28. Iyi ekyir no Jesus nyim dɛ woenya ewie ndzɛmba nyina (mbrɛ ɔbɛyɛ ma kyerɛw no aaba mu) ntsi, ɔsee dɛ, Nsukɔm dze me.
29. Nna wenyin yerɛyerɛw ehina ma si hɔ, na wɔdze wenyin yerɛyerɛw no bi hyɛɛ sapɔw ma, na wɔdze tuaa odwon dua ano dze kaa n'ano.
30. Na Jesus gyee wenyin yerɛyerɛw no, ɔsee dɛ, Mewie!  Afei ɔbɔɔ ne tsir adze, na ogyaa no sunsum mu.
31. Ɔnam dɛ nna ɔyɛ Ahosiesieda ma Jewfo no, na mbrɛ ɔbɛyɛ ma efun no nnkɛka mbeamudua no do ahomgyeda no (na eso ahomgyeda no yɛ dapɔn) ntsi, wɔkɛserɛɛ Pilate dɛ wonkobubu hɔn anan mu na wonnyi hɔn mfi hɔ.
32. Na nsordaafo no bae bobubuu nyia odzi kan no n'anan mu, ɔnye nyia no so wɔbɔɔ no mbeamudua mu no nedze.
33. Na wodur Jesus do na wohun dɛ oewu dada no, woemmbubu n'anan mu;
34. na nsordaafo no baako dze peaa wɔɔ ne mfemu, na ntsɛmara na bɔgya nye nsu fii mu bae.
35. Na nyia oehu no oedzi dase, na ne dasee yɛ nokwar, na ɔno so nyim dɛ ɔka nokwar, na hom so aagye edzi.
36. Na wɔyɛɛ iyinom ma kyerɛw no aaba mu dɛ, Wonnkobu ne biew bi.
37. Na bio kyerɛw fofor so se, Wɔbɔhwɛ nyia wɔwɔɔ no (peaa) no.
38. Na iyi ekyir no na Josef a ofi Arimatea a ɔyɛ Jesus no suanyi, na Jewfo ho hu ntsi ɔyɛɛ no nsumaa mu no, bɛserɛɛ Pilate dɛ ɔmma onyi Jesus no fun no, na Pilate maa no ho kwan; na ɔbae bɛfaa Jesus no fun no.
39. Na Nikodemɔs so a nkan no ɔbaa Jesus hɔ anadwe no, dze eduhuam a wɔfrɛ no mɛɛr nye alɔe mforaforae bɛyɛ nkeriibo pɔɔn ɔha bae., #Joh 3.1
40. Na wɔfaa Jesus no fun na wɔdze nduhuam no kaa no ho kyekyeer ndwera mu, dɛ mbrɛ Jewfo efunsie tse.
41. Na eso mbrɛ wɔbɔɔ no mbeamudua mu no, ture wɔ hɔ, na ture no mu ɔboda bi wɔ hɔ a wɔmmfaa obiara nntoo mu da.
42. Na hɔ na Jewfo Ahosiesieda ntsi, na osiandɛ nda no bɛn so ntsi, wɔdze Jesus toe.

## Tsir 20

1. Na da a odzi dapɛn no kan no anapatutu a enyim nntsetsewee no, Mary Magdalene baa nda no do, na obohun ɔbo no dɛ woeyi efi nda no ano.
2. Na otutuu mbirika baa Simon Peter, ɔnye osuanyi baako no a Jesus dɔɔ no no hɔ na ɔsee dɛ, Woeyi Ewuradze efi nda no mu, na yennyim mbrɛ wɔdze no akɔto.
3. Na Peter nye osuanyi baako no puei kɔr nda no do.
4. Na hɔn beenu nyina tutuu mbirika: na osuanyi baako no paa Peter ho, na odzii kan baa nda no do.
5. Na ɔbɔɔ no mu adze no, ohun ndwera no dɛ ogu hɔ, naaso ɔannkɔ nda mu.
6. Na Simon Peter dzii n'ekyir bae, na ɔkɔr nda no mu, na okohun ndwera no dɛ ogu hɔ,
JHN.20.7, ɔnye duukuu a wɔdze bɔɔ ne tsir no dɛ onngu ndwera no ho, na wɔabobɔw no nko gu nkyɛn beebi.
8. Na afei osuanyi baako a odzii kan baa nda no do no so kɔr mu, na okohunii, na ɔgyee dzii.
9. Nna wonnyae nnhun kyerɛw no dɛ otwar dɛ ɔsoɛr fi ewufo mu.
10. Na esuafo no sii mu kɔr hɔn fie bio.
11. Naaso nna Mary dze, ogyina nda no do rusu. Na orusu no, ɔbɔɔ no mu adze hwɛɛ nda no mu.
12. Na ohun abɔfo beenu wɔ ntar fufuw mu dɛ wɔtsetse hɔ: ɔbaako tse etsifi, na ɔbaako tse anaafo wɔ beebi a Jesus no fun dae hɔ.
13. Na wobisaa no dɛ, Ɔbaa, ebɛnadze ntsi na irusu yi? Ɔsee hɔn dɛ, Osiandɛ woeyi m'Ewuradze kɔ, na minnyim mbrɛ wɔdze no akɔto.
14. Na ɔsee dɛm no, ɔdaan noho hwɛɛ n'ekyir, na ohun Jesus dɛ ogyina hɔ, naaso nna onnyim dɛ Jesus a.
15. Jesus see no dɛ, Ɔbaa, ebɛnadze ntsi na irusu? Erohwehwɛ woana?  Na ɔno dze, osusu dɛ ɔno nye turehwɛfo no, ɔsee no dɛ, Mo wura, sɛ ɔwo na afa no efi ha a, kyerɛ me mbrɛ edze no akɔto, na menkɛfa no.
16. Jesus see no dɛ, Mary!  Na ɔno daan noho see no Hebriw kasa mu dɛ, Raboni! (Ɔnye dɛ, Kyerɛkyerɛfo)
17. Jesus see no dɛ, Mma mmfa wo nsa nnka me, na minnyae monnkɔr sor wɔ m'Egya nkyɛn; na kɔ mo nuanom no nkyɛn kɛse hɔn dɛ, Morobɔkɔ sor wɔ m'Egya nye hom Egya, me Nyankopɔn nye hom Nyankopɔn nkyɛn.
18. Mary bae bɛsee esuafo no dɛ, Mehu Ewuradze; ɔnye nsɛm a ɔkaa kyerɛɛ no no nyina.
19. Na da a odzi dapɛn no kan no ara ewimbir no, nna ɔnam Jewfo no hɔn ho suro ntsi wɔatotow mbobow mu wɔ mbrɛ esuafo no ehyia no, na Jesus bae begyinaa hɔn finimfin, na ɔsee hɔn dɛ, Asomdwee nka hom!
20. Na ɔsee dɛm no, ɔdze ne nsa nye ne mfemu kyerɛɛ hɔn. Na esuafo no hun Ewuradze no, wodzii dɛw.
21. Na Jesus see hɔn bio dɛ, Asomdwee nka hom: dɛ mbrɛ Egya no asoma me no, mo so mosoma hom.
22. Na ɔkaa iyi no, oguu ahom guu hɔn do, na ɔsee hɔn dɛ, Hom ngye Sunsum Krɔnkrɔn no:
23. hɔn a hom dze hɔn bɔn kyɛ hɔn no, wɔdze akyɛ hɔn; hɔn a hom ma hɔn bɔn ka hɔ no, wɔama aka hɔ.
24. Nna Tomas, duebien no mu baako a wɔfrɛ no Ata no, onnyi hɔn mu na Jesus bae.
25. Na esuafo nkaa no see no dɛ, Yeehu Ewuradze! Na ɔsee hɔn dɛ, Sɛ mennhu ne nsa mu mprɛgow no ananmu, na mammfa me nsatseaba mannka mprɛgow no ananmu, na mammfa me nsa annka ne mfemu a, merenngye nndzi.
26. Na n'ekyir ndaawɔtwe no, nna esuafo no wɔ dan mu bio, na Tomas ka hɔn ho. Na Jesus bae, nna mbobow no wɔatotow mu; na obegyinaa hɔn finimfin, na ɔsee dɛ, Asomdwee nka hom!
27. Na ɔsee Tomas dɛ, Tsen wo nsatseaba bra ha bɔhwɛ me nsamu, na fa wo nsa bɛka me mfemu, na mma nnyɛ okyingyefo, na mbom yɛ gyedzinyi.
28. Tomas buae see no dɛ, M'Ewuradze nye me Nyankopɔn!
29. Jesus see no dɛ, Tomas, ɔnam dɛ ehu me ntsi, na egye dzi yi? Nhyira aka hɔn a woennhu me eso wɔagye edzi.
30. Nsɛnkyerɛdze pii so na Jesus yɛe wɔ n'esuafo enyim a wɔnnkyerɛɛw no nwoma yi mu.
31. Na wɔakyerɛw iyinom ama hom aagye edzi dɛ Jesus nye Kraest no, Nyankopɔn ne Ba no, na hom gye dzi a, hom eenya nkwa wɔ ne dzin mu.

## Tsir 21

1. Iyinom ekyir no, Jesus yii noho kyerɛɛ n'esuafo wɔ Tiberias po ho; na mbrɛ oyii noho kyerɛe nye yi.
2. Simon Peter nye Tomas a wɔfrɛ no Ata nye Nataniel a ofi Kana a ɔwɔ Galilii, nye Zebedee ne mba no nye esuafo no mu beenu so wɔ hɔ.
3. Simon Peter see hɔn dɛ, Morokɔ po. Wɔsee no dɛ, Hɛn so yɛnye wo bɔkɔ. Na wopuei kɔr hɛn mu; naaso dɛm anadwe no woennya hwee.
4. Na adze rekye no Jesus begyinaa mpoano, naaso nna esuafo no nnyim dɛ Jesus a.
5. Na Jesus bisaa hɔn dɛ, Enuanom, ana hom enya nam bi?  Wobuaa no dɛ, Oho.
6. Na ɔsee hɔn dɛ, Hom ntow eboa no ngu hɛn no ne nyimfa na hom benya bi.  Na wogui, na nam no dodow ntsi woenntum anntwetwe.
7. Na osuanyi a Jesus dɔɔ no no see Peter dɛ, Ewuradze a! Na Simon Peter tsee dɛ ɔyɛ Ewuradze no, ɔdze no sortar kyekyeer noho (nna odzi adagyaw) na ɔtoow no ho kyeen po no mu.
8. Na esuafo nkaa no nam hɛn kakraba mu bae (nna wɔnye famu ntamu nnwar, ɔbɛyɛ basafa ahaenu) na wɔtwetwee eboa no nye nam no.
9. Na wofii hɛn no mu siaan famu no, wohun ngyansenama a nam gu do nye paanoo.
10. Jesus see hɔn dɛ, Hom mfa nam a hom nyaa no sesei no bi mbra.
11. Na Simon Peter kɔree kɔtwetwee eboa no baa daadze, nam akɛse ma, ɔha eduonum ebiasa, naaso wɔdɔɔ so dɛm mpo a, eboa no anntsetsew.
12. Jesus see hɔn dɛ, Hom mbɛka hom ano.  Esuafo no mu biara enntum emmbisa no dɛ, Woana nye wo; osiandɛ nna wonyim dɛ Ewuradze a.
13. Jesus bae bɛfaa paanoo no maa hɔn, ɔnye nam no so dɛmara.
14. Iyi nye ne mpɛn ebiasa a Jesus soɛree fii ewufo mu ekyir no, oyii noho kyerɛɛ n'esuafo.
15. Na wɔkaa hɔn ano wiei no, Jesus bisaa Simon Peter dɛ, Simon, John ne ba, ana edɔ me sen iyinom?  Ɔsee no dɛ, Nyew, Ewuradze, woara inyim dɛ modɔ wo. Jesus see no dɛ, Nyɛn mo nguambaa.
16. Ɔsee no mpɛn ebien dɛ, Simon, John ne ba, ana edɔ me?  Ɔsee no dɛ, Nyew, Ewuradze, woara inyim dɛ modɔ wo. Ɔsee no dɛ, Hwɛ mo nguan.
17. Ɔsee no bio ne mpɛn ebiasa dɛ, Simon, John ne ba, ana edɔ me?  Ɔyɛɛ Peter awerɛhow dɛ ɔsee no mpɛn ebiasa dɛ, Ana edɔ me? Na ɔsee no dɛ, Ewuradze, woara inyim adze nyina: inyim dɛ modɔ wo. Jesus see no dɛ, Nyɛn mo nguan.
18. Meka no nokwar mu kyerɛ wo dɛ, eyɛ aberantsɛ no, ebɔɔ woho do, na enantseew mbrɛ woara epɛ; na sɛ inya yɛ akɔdaa a, ebɛtsen wo nsa na obi abɔ wo do na ɔdze wo akɔ mbrɛ emmpɛ.
19. Na ɔkaa yi no, ɔdze kyerɛɛ owu kor a ɔdze rebɛhyɛ Nyankopɔn enyimnyam. Na ɔkaa yi no, ɔsee no dɛ, Ka mo do.
20. Na Peter daan noho no, ohun osuanyi a Jesus dɔ no no dɛ odzi n'ekyir, ɔno so na ɔtweer no bo mu wɔ edzidziase na obisaa dɛ, Ewuradze, nyia oriyi wo ama no nye woana no?
21. Ɔno na Peter hun no no ɔsee Jesus dɛ, Ewuradze, na oyi ɛ?
22. Jesus see no dɛ, Sɛ mepɛ dɛ ɔtsena hɔ kodu dɛ mebɛba a, ɔfa wo ho bɛn? Ɔwo dze, ka mo do.
23. Na asɛm yi tahyee wɔ enuanom no mu dɛ osuanyi yi runnwu: naaso Jesus annse no dɛ orunnwu, na ɔsee no dɛ, Sɛ mepɛ dɛ ɔtsena hɔ kodu dɛ mebɛba a, ɔfa wo ho bɛn?
24. Oyi nye osuanyi a odzi yinom ho dase, na ɔkyerɛɛw iyinom no, na yenyim dɛ ne dasee yɛ nokwar.
25. Na ndzɛmba pii so wɔ hɔ a Jesus yɛe a, sɛ wɔrekyerɛw ne nyina nkorkor a, nkyɛ mohwɛ a nwoma a wɔbɛkyerɛw no ronnkɔ wiadze mu mpo.

