# Job

## Tsir 1

1. Nna banyin bi wɔ Uz asaase do a ne dzin dze Job; nna odzi mu yie na ɔtsen, nyimpa a osuro Nyankopɔn na okyir bɔn a.
2. Na ɔwoo mbabanyin beesuon na mbabaa baasa.
3. N'ahodze so yɛ nguan mpemesuon na efumpɔnkɔ mpemebiasa, na anantwi mpamho ahaenum, na nsoasopɔnkɔber ahaenum, na asomfo piinara; ma dɛm ntsi nna banyin yi yɛ otsitsir wɔ boka mba no nyinara mu.
4. Nna ɔtɔ dɛ ne mbabanyin no kɔ kɔto pon wɔ ɔbaako biara ne fie wɔ ne kra da mu; na wɔsoma ma wɔkɛfrɛfrɛ hɔn nkyerɛbaa baasa no ma wɔba dɛ wɔnye hɔn mbedzidzi na wɔnnom.
5. Na aber biara sɛ hɔn aponto nda no kɔ aprɔw wie a, nna Job asoma ma wɔakɛtsew hɔnho. Ɔsoɛr ahanamakye, na ɔkɔbɔ hyew afɔr dɛ mbrɛ hɔn nyinara hɔn dodow tse: osiandɛ Job see dɛ, Bi annyɛ a me mba no ayɛ bɔn, na wɔapow Nyankopɔn wɔ hɔn akoma mu. Dɛm na Job yɛɛ no daa.
6. Na ɔbaa dɛ da bi sor dɔm  no bae begyinaa EWURADZE enyim, na Satan so dzi hɔn mu bae.
7. Na EWURADZE bisaa Satan dɛ, Ehen na ifi reba yi? Nna Satan buaa EWURADZE dɛ, Mifi asaase do akɔnaabadzi na no do apasapasar mu na mereba.
8. Na EWURADZE see Satan dɛ, Ana ihun m'akowaa Job a? Obiara nnyi hɔ a ɔtse dɛ ɔno wɔ asaase no do, ɔbanyin a odzi mu na ɔtsen, obi a osuro Nyankopɔn na okyir bɔn a.
9. Nna Satan buaa EWURADZE dɛ, Aso gyan ara na Job suro Nyankopɔn a?
10. Ana nnyɛ ɔwoara na abɔ ɔno, na ne fi, na dza ɔwɔ nyinara ho ban ehyia bi a? Ɔwo ehyira ne nsaano edwuma do, na n'ahodze adɔɔ so wɔ asaase no do.
11. Na afei ɔwo dze, tsen wo nsa ka dza ɔwɔ nyinara ɛ, na hwɛ, sɛ ɔnnkɔdom wo ntsɛmara a.
12. Na EWURADZE see Satan dɛ, Hwɛ, dza ɔwɔ nyinara wɔ wo nsamu; ɔno noara nko no do na mma mmfa wo nsa nnto. Nna Satan fii EWURADZE enyim kɔree.
13. Na ɔbaa dɛ da bi aber a ne mbabanyin no na ne mbabaa no woridzidzi na wɔronom nsa wɔ hɔn nua panyin no ne fie no,
JOB.1.14, ɔbɔfo bi baa Job nkyɛn bɛsee no dɛ, nna Anantwi no rufuntum, na nsoasopɔnkɔ no so ridzidzi wɔ hɔn nkyɛn:
15. na Sabeafo ebotu ahyɛ hɔn do, na wɔafa hɔn kɔ; nyew, wɔdze afona ekuku mberantsɛ no; na emi mara nkotsee korɛ na mefi nsa dɛ merebɛka akyerɛ wo.
16. Aber a n'ano da do rekasa no, nna fofor so bae, na ɔsee dɛ, Nyankopɔn ne gya fi sor atɔ, na ɔabɛhyew nguan no, na mberantsɛ no, na ɔamen hɔn; na emi mara nkotsee korɛ na mefi nsa dɛ merebɛka akyerɛ wo.
17. Aber a ɔno so n'ano da do rekasa no, nna fofor so bae, bɛsee dɛ, Kaldeafo abɔ kuw ebiasa, na woebotu ahyɛ efumpɔnkɔ no do, na wɔafa hɔn kɔ, nyew, wɔdze afona ekuku mberantsɛ no; na emi ara nkotsee korɛ na mefi nsa dɛ merebɛka akyerɛ wo.
18. Aber a n'ano da do rekasa no, nna fofor so bae bɛsee dɛ, Nna wo mbabanyin na wo mbabaa no woridzidzi na wɔronom nsa wɔ hɔn nua panyin no ne fie:
19. na, hwɛ, mframa kɛse fi sar no do aba abɔbɔ dan no n'etwaanan no, ma ebu egu hɔn do, ma woewuwu; na emi nkotsee korɛ na mefi nsa, dɛ merebɛka akyerɛ wo.
20. Nna Job soɛree, na ɔtsetseew n'atar mu, oyii ne tsir, na otwae hwee famu, na ɔsɔɔr EWURADZE:
21. na ɔsee dɛ, Adagyaw na medze fi me na yamu bae, na adagyaw na medze bɛsan akɔ: EWURADZE dze mae, na EWURADZE afa kɔ: nhyira nka EWURADZE ne dzin.
22. Na iyi nyinara mu no Job annyɛ bɔn dɛ ɔbɔbɔ Nyankopɔn sombo.

## Tsir 2

1. Na da bi baa bio a sor dɔm no bae dɛ woribegyina EWURADZE enyim, na Satan so dzi hɔn mu bae dɛ ɔrebɛda noho edzi wɔ EWURADZE enyim.
2. Na EWURADZE bisaa Satan dɛ, Ehen na ifi reba yi? Na Satan buaa EWURADZE, na ɔsee dɛ, Mifi asaase akɔnaabadzi, na no do apasapasar mu na mereba.
3. Na EWURADZE see Satan dɛ, Ana ihun m'akowaa Job a? Obiara nnyi hɔ a ɔtse dɛ ɔno wɔ asaase no do, nyimpa a odzi mu na ɔtsen, obi a osuro Nyankopɔn, na okyir bɔn a: na ɔda ho ara dze n'emudzi no mu, kaansa ɔwo Satan enunu me etsia no dɛ mensɛɛ no kwa mpo a.
4. Na Satan buaa EWURADZE, na ɔsee dɛ, Wɔdze wer per wer, nyew, dza nyimpa wɔ nyinara ogyaa mu dze per no nkwa.
5. Na afei tsen wo nsa, na ka ne biew na no honam hwɛ ɛ, sɛ ɔnnkɔdom wo ntsɛmara a.
6. Na EWURADZE see Satan dɛ, Hwɛ, ɔwɔ wo nsamu; ne nkwa nko na gyaa no.
7. Nna Satan fii EWURADZE enyim kɔree, na ɔdze mpɔmpɔ yayaayaw kɔbobɔɔ Job fi n'ananadze kodu n'etsifi pampamu.
8. Na ɔfaa tankofɛr bi dɛ ɔdze rotwerɛw noho; nna ɔtse nso mu.
9. Nna ne yer see no dɛ, Ana eda ho dze w'emudzi mu ara? Dom Nyankopɔn, na wu.
10. Na ɔsee no dɛ, Ɔwo ekasa dɛ mbrɛ mbaa egyangyantwi no mu bi kasa. Ebɛnadze a? Aso yɛngye Nyankopɔn ne nsamu adze pa, na adze bɔn na mma yɛnngye anaa? Iyi nyinara mu no Job ammfa n'anofamfa annyɛ bɔn.
11. Afei aber a Job n'anyɛnkofo baasa tsee mbusu a aba no do yi nyinara no, nna hɔn mu obiara fi nankasa ne tsenabew bae; Temannyi Elifaz, Suhinyi Bildad na Naamatnyi Zofar; na wobehyiaa dɛ woribegyam no na wɔaakyekye no werɛ.
12. Na aber a wɔwɔ ekyirekyir na wɔmemaa hɔn enyi do na wohun no, woennhu dɛ ɔno a, na wɔmemaa hɔn ndze do sui; na hɔn mu obiara tsetseew n'atar mu, na wɔtotoow huntuma wɔ sor guguu hɔn etsifi.
13. Na wɔnye no tsenaa famu hɔ nda esuon, adzekyee na adzesaa, naaso obiara nye no annkasa: osiandɛ wohun dɛ n'amandzehu no so dodow.

## Tsir 3

1. Iyi n'ekyir no Job buee n'ano, na ɔdoom ne da.
2. Na Job see dɛ:
3. Wɔmma da a wɔwoo me wɔ mu no nhera, Na anadwe a wɔsee dɛ, Woenyinsen babanyin no.
4. Wɔmma da no nyɛ sum; Mma mma Nyankopɔn mmfi sor mmbisa ekyir kwan, Nkyii so mma kan nnhyerɛn wɔ do.
5. Wɔmma sum na wu no nwinwin ngye nyɛ hɔnankasa hɔndze; Wɔmma mununkum ntsena do; Wɔmma dza ɔhyɛ adzekyee sum nyinara nyi no hu.
6. Na adzesaa no dze, wɔmma sum kebii nkitsa no: Mma mma ɔmmfora afrenhyia nda no mu nndzi ehurusi; Mma mma ɔmmba abosoom no dodow mu.
7. Hwɛ, wɔmma anadwe no nyɛ kɔnn; Mma mma ehurusi ndze mmba mu.
8. Wɔmma hɔn a wɔdom da wɔndom no, Hɔn a wɔaben dɛ wopusuw dɛnkyɛmnyin no.
9. Wɔmma adansaber nworaba nhyɛ sum: Wɔmma ɔntweɔn kan, na mma onnya bi; Nkyii so mma onnhu adzekyee n'enyisoatsɛw:
10. Osiandɛ ɔanntow me na n'awotoa abow no mu, Na ɔammfa awerɛhow ennhuntsa m'enyi so.
11. Ɔyɛ dɛn ntsi na mennwu wɔ awotoa mu? Ɔyɛ dɛn ntsi na menngyaa mo sunsum mu aber a mifi yafun mu firii no?
12. Ɔyɛ dɛn ntsi na anankoroma gyee me? Anaa ɔyɛ dɛn ntsi na motoo enumfo na munumii?
13. Na nkyɛ sisei meda hɔ mayɛ komm; Nkyɛ mada; ɔnodze nkyɛ menya ahomgye:
14. Menye ahemfo na asaase do apamfo a Wɔkyekyer amamfo ma hɔnho no;
15. Anaa menye mbapɔmba a wɔwɔ sika a, Wɔdze dwetɛ hyehyɛ hɔn efiefi amaama:
16. Anaa metse dɛ ɔponba a wɔakora no a nkyɛ minnyi hɔ; Dɛ nkɔkowaba a wonnhun kan pɛn?
17. Hɔ na nyimpa bɔn gyaa haw; Na hɔ na hɔn a wɔaberɛ wɔhom.
18. Hɔ na adaduafo nyinara hɔn ho dwe hɔn; Wɔnntse bɔmbaanyi ndze.
19. Hɔ na nkakraba na akɛse wɔ; Na nkowaa dzi hɔnho fi hɔn wura nsamu.
20. Ɔyɛ dɛn ntsi na wɔdze kan ama nyia ɔwɔ awerɛhow mu, Na wɔdze nkwa ama hɔn a hɔn kra mu ayɛ wenwen;
21. Hɔn a hɔn kɔn dɔ wu, na ɔmmba; Na wɔbɔr hwehwɛ no kyɛn egyapadze a ohuntsa;
22. Hɔn a hɔn enyi gye mbordo, Na hɔn ho sɛpɛw hɔn, dɛ wobenya adakamona?
23. Ɔyɛ dɛn ntsi na wɔdze kan ama nyimpa a wɔdze no nkwa ehuntsa, Na Nyankopɔn abɔ no ho ban?
24. Na m'apensi abɛhyɛ m'edziban ananmu, Na mo sufrɛ hue gu dɛ nsu.
25. Na adze a musuro aba mo do, Na dza n'akoma tu wɔ ho ato me.
26. Minnya ahodwe, nkyii so mennyɛ komm, nkyii so minnya ahomgye; Mbom ahoguan ara na ɔba.

## Tsir 4

1. Nna Temannyi Elifaz buaa Job dɛ,
JOB.4.2, Sɛ obi pɛ dɛ ɔka asɛm yi ho biribi a, ɔbɛyɛ wo ahomtsew anaa? Naaso meka m'ano to mu a ɔnnyɛ yie.
3. Hwɛ, ɔwo etu dodowara fo, Na ɔwo ahyɛ nsa a agow dzen.
4. Wo nsɛm ama nyia ɔrohwe ase egyina, Na ɔwo ahyɛ anankoroma a egura no dzen,
JOB.4.5, Na afei ɔtoo wo yi dze, ɔwo atɔ bahaw, Enya aka wo yi, na w'akoma etu yi?
6. Ana nnyɛ wo Nyamesuro nye w'awerɛhyɛmu, Na w'enyidado nye w'akwan a ɔtsen no?
7. Meserɛ wo, kaa, woana na odzi bem na ɔahera pɛn? Anaa ehen na woetwa atseneneefo egu da?
8. Dɛ mbrɛ menya nhunii no, hɔn a wofuntum emumuyɛ, Na wodua mbusu no, ɔnoara so na wobu.
9. Nyankopɔn n'ahomgu ma hɔn ase hyew, Na n'ebufuw mframa ma wɔhyew.
10. Nyew, dɛ mbrɛ gyata no pɔw, na gyata bɔyafo ne ndze, Na ngyata eburwa hɔn se bubu,
JOB.4.11, Na afonam bɔ gyata ma ntsi ɔhera, Na gyataber ne mba bɔ apetse no, Dɛmara so na owie emumuyɛfo.
12. Afei wɔdze asɛm bi baa me nkyɛn nsumaa mu, Na m'aso tsee no ho biribi kakra.
13. Adwendwen a ofi anadwe enyido adzehu mu, Aber a nda heii atɔ nyimpa do no,
JOB.4.14, Suro na ahopopo baa mo do a Ɔmaa me mbiew nyinara wosowee.
15. Nna sunsum twaa mu wɔ m'enyim; Mo ho nhwi soɛree gyinagyinae.
16. Ogyinaa hɔ komm, naaso mennhu no su; Suban bi gyinagyinaa m'enyi do. Hɔ yɛɛ dzinn, na metsee dɛ ndze bɔkɔɔ bi, rese dɛ,
JOB.4.17, Ana dasanyi bɛtsen asen Nyankopɔn? Anaa nyimpa ho bɛtsew asen ne yɛfo?
18. Hwɛ, no nkowaa mpo ɔmmfa werɛ nnhyɛ hɔn mu; Na n'abɔfoe no mpo ohu mfomdo wɔ hɔn mu:
19. Na afei akantam hɔn a wɔtse dɛtse adan mu a, Hɔn fapem wɔ huntuma mu a, Wɔfetsew hɔn dɛ abowaba?
20. Wɔwɔ hɔ anapa naaso obodu ewimbir na wɔasɛɛ hɔn: Wɔhera daa na obiara mmbu no hwee.
21. Ana wɔnntsew hɔn asesehoma wɔ hɔn mu? Wowuwu, naaso nnyɛ nyansa mu bi a.

## Tsir 5

1. Afei frɛ ɛ, Job, frɛ, kyerɛkyerɛ obi wɔ hɔ a obobua wo a? Na ahotseweefo mu woana na edze bɔkɔ akɛdan no?
2. Osiandɛ ehisɛm ku kwasea, Na nyinkuntwe ku kotobonyi.
3. Muhun kwasea dɛ ɔregye ndwow: Na amonmu ara na modoom ne tsenabew.
4. Ne mba nye nkwagye ntamu twe, Na wɔpɔtɔw hɔn wɔ kuropon mu, Nkyii so obiara nnyi hɔ a ɔgye hɔn so.
5. Nyia ɔkɔm dze no bedzi no ndɔbaa, Na nsoɛ mu mpo na obeyi efi, Na efir da hɔ petoo dze ma hɔn ahodze.
6. Na ahohia mmfi huntuma mu mmpue, Nkyii so fona mmfi famu mmfifir;
7. Mbom wɔwo nyimpa ma fona, Dɛ mbrɛ gyansenama so tutu fa sor no.
8. Sɛ emi dze a, nkyɛ mobɔhwehwɛ Nyankopɔn n'ekyir kwan, Na medze m'asɛm ahyɛ ne nsa:
9. Ɔno a ɔyɛ ndzɛmba akɛse a onnyi nhwehwɛmu; Anwanwadze a onnyi anobu:
10. Ɔno a ɔma nyankom tɔ gu asaase do, Na ɔma nsu gugu ahaban do:
11. Na ɔdze ahobrɛadzefo sisi mbrɛ ɔkrɔn; Na hɔn a wodzi awerɛhow no, opegya hɔn kɔ eyiedzi mu.
12. Ɔno na ɔma enyitseweefo nhyehyɛɛ yɛ kwa, Ma hɔn nsa nntum nnyɛ hɔn esusudze.
13. Ɔno na ɔkyer enyansafo wɔ hɔnankasa hɔn enyitsew mu; Na osi ndabrabafo apam tsir adze.
14. Wɔtɔ sum mu ewiaber, Na wɔkeka ewiaketee dɛ anadwe.
15. Na ɔno na ɔgye nkwa fi afona a ofi hɔn anomu no ano, Mekyerɛ kɔhweaban no fi katakyi no nsamu.
16. Dɛm ntsi hianyi no wɔ enyidado, Na emumuyɛ mua n'ano.
17. Hwɛ, homkanyi nye nyimpa a Nyankopɔn ka n'enyim: Dɛm ntsi mma mmbu Otumfo ne ntsea no enyimtsia.
18. Na ɔtow kam, na ɔkyekyer; Opira, na ne nsa ma ɔsa.
19. Obeyi wo wɔ ahohia esia mu; Nyew, dza otsia esuon no mu mpo mbusu bi rennka wo.
20. Ɔkɔm ber mu ɔbɛgye wo efi wu mu; Na akodzi mu so ɔagye wo efi afona ano;
21. Ɔbɔkora wo efi tɛkyerɛma mpire ano; Nkyii so irunnsuro ɔsɛɛ a ɔreba.
22. Ebɛserew ɔsɛɛ na kɔm; Nkyii so irunnsuro asaase do mbowadoma.
23. Na enye haban mu abo bɛyɛ nkyekyeree; Na haban mu mbowadoma nye wo benya asomdwee.
24. Na ibohu dɛ w'asesee wɔ asomdwee mu; Na ebɛsera wo nguamban, na erennyew hwee.
25. Ibohu so dɛ w'asefo adɔɔ so, Na wo mbanananom bɛyɛ dɛ asaase do nkyɛkyɛr.
26. Edze mfe dodow bɔkɔ w'adakamona mu, Dɛ mbrɛ wɔdze ewi efiefi ba wɔ ne ber mu no.
27. Hwɛ, iyi na yɛahwehwɛ mu ehu, na mbrɛ ɔtse nye yi; Tsie ɛ, na ɔwo so hu fa ma woho.

## Tsir 6

1. Nna Job buaa no dɛ,
JOB.6.2, Ao, kɛtseankyɛ woeeker m'awerɛhow, Na wɔdze m'amandzehu eegu nsɛn mu!
3. Na afei nkyɛ ɔbɛyɛ dur asen mpoano anhwea: Dɛm ntsi na me nsɛm ayɛ yerɛyerɛw yi.
4. Osiandɛ Otumfo no n'egyen menaba tuatua mo mu, Mo sunsum ronom no mu bɔr: Nyankopɔn ho hu aba mo do mpasuar.
5. Ana hamu asoaso paapaa mu aber a ɔwɔ efunoma? Anaa nantwi bobɔ mu su wɔ n'aforafora edziban do?
6. Anaa edziban tabrabaa wokwetsi nkyen dzi? Anaa dɛw bi wɔ nkyirefuwa mu fufuw mu?
7. Me kra pow dɛ ɔdze nsa bɛka; Ɔtse dɛ edziban a ɔyɛ nkɔw dze ma me.
8. Ao, kɛtseankyɛ meenya m'ebisadze; Na nkyɛ Nyankopɔn dze adze a mo kɔn dɔ no aama me.
9. Sɛ nkyɛ Nyankopɔn bɛpɛ dɛ ɔdwerew me; Na ogyaa ne nsamu, na otwa me kyen mpo a!
10. Ɔno nkyɛ mibenya awerɛkyekyer dɛ; Nyew, nkyɛ mibedzi ehurusi wɔ yaw a ɔso noho: Dɛ mummbuu Krɔnkrɔnnyi kor no ne nsɛm do.
11. Naaso m'ahoɔdzen wɔ hen, dɛ medze mobɔtweɔn? Na m'enyidado nye dɛn, dɛ mebɛyɛ ho abotar?
12. Ana m'ahoɔdzen yɛ abo ahoɔdzen? Anaa mo honam yɛ boran?
13. Ana nnyɛ mboa bi na minnyi no wɔ mo mu, Na woetu nyansa pa efi mo mu koraa?
14. Nyia ɔrotɔ bitsi no, ɔsɛ dɛ onya ne nyɛnko nsamu ayamuyie; Mekyerɛ nyia ɔpow Otumfo no no suro no.
15. Mo nuanom etwa nkontompɔ dɛ ɔwora, Dɛ suka mu nwora a ɔsen twa mu kɔ a
16. Nsudaa ntsi n'enyi ebir, Na esukwankyɛba suma noho wɔ mu:
17. Mber a ɔhyew ka no no, ɔhera: Ahohur ber mu ɔsa wɔ n'ananmu.
18. Akwantsemfo a wodua n'akwan mu dan fa nkyɛn: Wɔkɔ framfram no mu, na wɔhera.
19. Tema akwantsemfo no hwehwɛe. Seba akwantsemfo ekuwekuw no dze enyi too do.
20. Hɔn enyi wui dɛ wɔdze hɔn enyi too do; Wokodur hɔ, na hɔn enyim guu ase.
21. Na dɛmara na hom so hom tse; Hom ehu m'amandzehu yi, naaso hom nnyi tsema biara ma me.
22. Ana mase dɛ, Hom mma me biribi? Anaa, emi ntsi hom mfa hom ahodze mu bi nkyɛ?
23. Anaa, hom ngye me mfi ɔyɛfo nsamu? Na, hom mpon me mfi ahyɛdofo nsamu anaa?
24. Hom nkyerɛkyerɛ me, na mubomua m'ano: Na hom mma munhu dza mafom wɔ mu.
25. Mbrɛ nsɛm tsenenee dua na ɔyɛ dzen a: Na hom atsɛnyiyi yi dze otwuw ebɛnadze enyim?
26. Ana hom susu dɛ wobotwuw nsɛm enyim? Osiandɛ nyia n'enyi aber no ne nsɛm tse dɛ mframa.
27. Nyew, hom twe tonto wɔ egyanka mpo do, Na hom dze hom nyɛnko yɛ eguadze.
28. Dɛm ntsi afei hom mpɛ dɛ wɔbɛgyen enyi ahwɛ me; Na ampaara mirinndzi ator wɔ hom enyim.
29. Meserɛ hom, hom nsan, mma mma ntɛnkyew bi mmba; Nyew, hom nsan bio, m'asɛm tsen.
30. Ana ntɛnkyew bi wɔ me gyirama do? Ana mo nhumu nntum nnhu ebusudze mu?

## Tsir 7

1. Ana akodzi bi nnyi hɔ mma dasanyi wɔ asaase do? Na ne nda nntse dɛ paanyi nda bi a?
2. Dɛ mbrɛ akowaa hwehwɛ nwinwin enyiberdo, Na dɛ mbrɛ paanyi hwɛ n'apaabɔdze kwan no:
3. Dɛmara so na wɔama menya abosoom gyangyan, Na wɔahyehyɛ berɛ anadwe dze ama me.
4. Sɛ mekɛda hɔ a, mese dɛ, Aber bɛn na mobɔsoɛr? Na adzesaa mu atwe; Na adafatwitwa fon me dze kodu enyimtsetsewee.
5. Mo honam fura mbowaba na dɛtse atɔwatɔw; Mo wer twintwam na otuetue fofor.
6. Me nda ho yɛ har sen ɔwemfo n'akrokroba, Na ɔhwer dɛ enyidado bi nnyi ho.
7. Ao, kaa dɛ mo nkwa yɛ mframa: M'enyiwa runnhu papa bio.
8. Nyia ohu me n'enyiwa ronnhwɛ me bio: W'enyiwa bɛba mo do no, nna minnyi hɔ.
9. Dɛ mbrɛ mununkum sa na ɔhera no, Dɛmara so na nyia osian kɔ samanadze rommfow mmba bio.
10. Ɔrennsan mmba ne fie bio, Nkyii so wonnkohu no bio wɔ ne tsenabew.
11. Dɛm ntsi merennka m'ano nnto mu, Mebɛkasa wɔ mo sunsum n'ahoguan mu;
12. Ana meyɛ po, anaa po mu abowapɔn, Ma ɔwo edze aweɔmfo sisi mo do yi?
13. Sɛ mese dɛ, Me mpa bɛkyekye mo werɛ, M'adae bɔdwedwe mo nkɔmbɔdzi no a;
14. Nna ɔwo edze adaaso riyi me hu. Na enam enyido adzehu mu robɔ me piriw:
15. Ma me kra pɛ menebabɔ, Na wu mbom sen me mbiew.
16. Mo nkwa afon me; memmpɛ dɛ metsena ase daa; Gyaa me; na me nda yɛ egyangyandze.
17. Dasanyi nye woana na ɔwo ihuhor no, Na ɔwo edze w'akoma si no do,
JOB.7.18, Na ɔwo esera no anapa nyinara, Na esɔ no hwɛ aber nyinara?
19. Ɔwo rinnyi w'enyi mmfi mo do araa ma ekodu dabɛn, Na eso irinngyaa me araa ma ekodu dɛ mamen me ntafi?
20. Sɛ mayɛ bɔn a, ebɛnadze na mayɛ wo, ɔwo nyimpa weɔmfo? Ɔyɛ dɛn ntsi na edze me esi hɔ dɛ wo botae, Ma mayɛ adzesoa ama moho yi?
21. Na ɔyɛ dɛn ntsi na emmfa me mbrato nnkyɛ, na innyi m'emumuyɛ nnkɔ? Na afei mebɛda huntuma mu; Na ɔwo bɔhwehwɛ me enyiberdo, naaso nna minnyi hɔ bio.

## Tsir 8

1. Nna Suhinyi Bildad gyee do dɛ,
JOB.8.2, Aber bɛn na ebɛka iyinom ekodu? Na aber bɛn na w'anomu nsɛm bɛyɛ dɛ mframa dzendzen ekodu?
3. Ana Nyankopɔn kyeakyea atsɛmbu? Anaa Otumfo no bɛkyea pɛrpɛr.
4. Sɛ wo mba ayɛ bɔn etsia no, Na oegyaa hɔn ahyɛ hɔn mbrato nsamu a:
5. Sɛ ɔwoara hwehwɛ Nyankopɔn ekyir kwan enyiberdo, Na edze wo ntotɔserɛ kyerɛ Otumfo no;
6. Na sɛ wo ho tsew na etsen a; Ampa nkyɛ afei onkekenyan noho ama wo, Na ɔama wo tsenenee tsenabew ayɛ prɔmprɔm anaa?
7. Na kaansa w'ahyɛse yɛ kakraba mpo a, W'ewiei bɛyɛ kɛsenara.
8. Meserɛ wo, bisa tsetse mpanyin, Na ma w'enyi mbra dza hɔn egyanom ahwehwɛ mu ehu no do:
9. (Na hɛn dze, yefi ndeda yi ara, na yennyim hwee, Osiandɛ hɛn nda tse dɛ nwinwin wɔ asaase do:)
10. Ana nnyɛ hɔn na wɔbɛkyerɛkyerɛ wo, na wɔaka akyerɛ wo, Na woeyiyi nsɛm efi hɔn akoma mu?
11. Ana ntɔn begyina mbrɛ atɛkyɛ nnyi? Ana atsen begyina mbrɛ nsu nnyi?
12. Mber a ɔda ho wɔ no frɔmfrɔmyɛ mu a wonntwae nnkyenee no mpo, Ɔkyenkyen ansaana efuw biara akyenkyen:
13. Mbrɛ hɔn a hɔn werɛ fir Nyankopɔn nyinara hɔn akwan tse nye no; Na nyaatwomnyi n'enyidado bɛhera:
14. N'enyidado botwitwa, Na n'awerɛhyɛmu tse dɛ ananse ntentan.
15. Ɔbɔtwer ne dan, na orinngyina: Obosuo mu dzen, na ɔronnko hɔ.
16. Ɔyɛ frɔmfrɔm wɔ ewia enyim, Na n'abaw toto kata no ture do.
17. No ndwow mantamanta abo kuw ho, Ɔhɛn abo ntamu mpo.
18. Sɛ wɔsɛɛ no wɔ ne tsenabew a, Ɔno ɔbɛpa no, dɛ, Munnhun wo.
19. Hwɛ, no kwan ahosɛpɛw nye yi, Na asaase no mu na fofor fi befifir.
20. Hwɛ, Nyankopɔn ronntow nyimpa a odzi mu nnkyen, Nkyii so orunnsuo ebusuyɛfo no mu nngyina.
21. Ɔdze serew ara bɛhyɛ w'anomu ma, Na ɔdze osebɔ ahyɛ w'anofamfa mu.
22. Hɔn a wokyir wo bofura enyito; Na nyimpa bɔn atsenae ronnko hɔ bio.

## Tsir 9

1. Nna Job buaa dɛ,
JOB.9.2, Ampaara, minyim dɛ ɔtse dɛm: Na dasanyi bɛyɛ dɛn atsen wɔ Nyankopɔn enyim?
3. Sɛ ɔpɛ dɛ ɔnye no yiyi ano a, Orunntum mmbua no apem mu kor mpo.
4. Ɔyɛ nyansafo wɔ akoma mu, na katakyi wɔ ahoɔdzen mu: Woana na ɔasen no kɔn wɔ no do, na oewie yie?
5. Ɔno na otutu mbepɔw, na wonnyim, Aber a obutuw hɔn wɔ n'ebufuw mu no.
6. Ɔno na ɔwosow asaase fi ne sibew, Na n'edum ho popo.
7. Ɔno na ɔhyɛ ewia, ma ommpue; Na ɔsosɔw nworaba ano.
8. Ɔno nko na ɔtserɛw ɔsor mu, Na otsiatsia po asorɛkye do.
9. Ɔno na ɔyɛɛ nworaba Ɔbɔɔ nda esuon, Etsekwagyan, na Aberwa na mba, Na pomu afamu mpia no.
10. Ɔno na ɔyɛ ndzɛmba akɛse a ɔtra nhwehwɛmu; Nyew, ndzɛmba nwanwa a wonntum mmbu ano.
11. Hwɛ, ɔnam me nkyɛn sen, na munnhu no: Otwa mu kɔ so, na mennhyɛ no nsew.
12. Hwɛ, okukur afonam no, woana na ɔbɛsan no ekyir? Woana na obotum ase no dɛ, Ebɛnadze na ereyɛ yi?
13. Nyankopɔn ronntwe n'ebufuw nnsan; Rahab aboafo brɛ hɔnho adze wɔ n'ase.
14. Na burbur ayɛ dɛ emi na mubobua no, Na mibeyiyi me nsɛm dɛ menye no bɛsensan?
15. Ɔno na sɛ metsen mpo a, nkyɛ murummbua no; Mibedzi ntotɔserɛ akyerɛ me tamfo.
16. Sɛ mefrɛ na ɔgye me do mpo a; Nkyɛ merenngye nndzi dɛ ɔayɛ aso ama me ndze.
17. Osiandɛ ɔdze ehum pusuw me, Na ɔma m'epirakur dɔɔ so ara yie.
18. Ɔremma me kwan ma munngu ahom, Na ɔdze bɔwema ahyɛ me ma tɔ.
19. Sɛ yɛreka no akatakyi ahoɔdzen do a, hwɛ, ɔwɔ hɔ! Na sɛ atsɛmbu so do a, nkyɛ woana bɛsaman no ama me?
20. Sɛ metsen mpo a, nkyɛ mankasa m'ano bobu me fɔ: Sɛ midzi mu mpo a, ɔbɛma makyea.
21. Midzi mu dze, naaso mummbu moho bi, mo nkwa afon me.
22. Ne nyinara kor; dɛm ntsi na mese dɛ, Ɔsɛɛ nyia odzi mu, na dzebɔnyɛnyi no so.
23. Sɛ mpire no ku obi awerɛfirmu a, Osi hɔn a wodzi bem hɔn amandzehu atwetwe.
24. Sɛ asaase kedzi nyimpa bɔn no nsamu a: Ɔno Nyankopɔn na ɔkatakata n'atsɛmbuafo enyi; Sɛ ɔnnyɛ ɔno a, nna woana a?
25. Afei me nda ho yɛ har sen mbirikatufo: Wotu kɔ, wonnhu papa biara.
26. Wotwa mu kɔ dɛ ndzɛmbir ahɛn: Dɛ korpɔn a ɔtow fa afonam do.
27. Sɛ mese dɛ mo werɛ befir m'awerɛhow, Mibegyaa m'enyim botooyɛ, na m'enyim atsew a:
28. Me yaw nyinara yɛ me hu, Minyim dɛ irummbu me bem.
29. Na sɛ wobobu me fɔ dze a, Ebɛnadze ntsi na mebɛberɛ gyan yi?
30. Sɛ medze esukwankyɛba nsu hohor moho, Na meyɛ me nsa ho wansawansa dɛn ara mpo a:
31. Ɔwo edze me bɔto adɛtsebir amona no mu, Na mankasa me ntar mpo bekyir me.
32. Na ɔnnyɛ nyimpa dɛ emi, na meebua no, Ma hɛn beenu yeehyia asɛndzii.
33. Hɛn ntamu sɛntwamunyi bi nnyi hɔ a Ɔdze ne nsa bɔto hɛn beenu nyina do.
34. Ma onyi n'abaa mfi mo do, Na mma mma no ho hu nnkitsa me:
35. Nna nkyii nkyɛ mebɛkasa, a murunnsuro no; Naaso munnkotum dɛm yɛ wɔ mankasa m'afamu.

## Tsir 10

1. Mo nkwa afon me kra; Mebɛma m'apensi kwan; Mebɛkasa wɔ me kra n'awerɛhow mu.
2. Mebɛse Nyankopɔn dɛ, Mma mmbu me fɔ; Kyerɛ me adze kor a osian ntsi ma enye me ridzi esi yi.
3. Ana oye ma wo dɛ ɔwo etseetsee obi, Dɛ ɔwo ibu wo nsaano edwuma enyimtsia, Na ehyerɛn nyimpa bɔn n'apam do?
4. Ana ɔwo ewɔ honam enyiwa, Anaa ɔwo ehwɛ adze dɛ mbrɛ nyimpa hwɛ?
5. Ana wo nda tse dɛ dasanyi nda? Anaa wo mfe tse dɛ dasanyi dze,
JOB.10.6, Ma ɔwo erohwehwɛ m'emumuyɛ ekyir kwan, Na idzi mo bɔn ekyir atwee yi?
7. Naaso ɔwoara inyim dɛ mennyɛ nyimpa bɔn; Na obi nnyi hɔ a obotum agye efi wo nsamu?
8. Wo nsa na ɔyɛɛ me na ɔween me nyimpa mu nyina hyiae; Nna ɔwoara resɛɛ me yi.
9. Meserɛ wo, kaa dɛ ɔwo na eween me dɛ awendɛtse: Na aso edze me bɛba huntuma mu bio?
10. Ana ɔwoara innhuee me nnguu dɛ numfonsu, Na emma mimmpiw dɛ numfonsudaa?
11. Ɔwo na edze wer na honam edura mo ho, Na edze mbiew na ntsin ewurawura mo mu.
12. Ɔwo na adom me nkwa na enyimpa, Na wo nhwɛdo pa no so akora mo sunsum do.
13. Naaso iyinom na edze siee w'akoma mu; Mehu dɛ iyi na edze etsia me:
14. Sɛ meyɛ bɔn a, ɔno ɔwoara na ebɔ me nyikam, Na ɔwo rummbu me bem wɔ m'emumuyɛ ho.
15. Sɛ meyɛ nyimpa bɔn a, mundue; Na sɛ meyɛ tseneneenyi mpo a, meremma me tsir do; Enyimguase ahyɛ me ma Na ɔwoara hwɛ m'amandzehu.
16. Na sɛ me tsir ma noho do a, ɔwo ibetsiw me dɛ gyata: Na ɔwo asan nye me ebedzi anwanwasɛm.
17. Ɔwo edze w'adasefo afofor ba mo do, Na ema w'ebufuhyew dɔɔ so wɔ mo do; Nsakyer na akodzi esi m'enyim.
18. Ebɛnadze ntsi na iyii me fii awotoa mu bae? Ao, sɛ migyaa mo sunsum mu na enyiwa bi ennhu me ɛ.
19. Kɛtseankyɛ meyɛɛ dɛ mammbabra koraa; Nkyɛ wɔdze me fii yafun mu kɔr adakamona mu.
20. Ana me nda nnyɛ kakrabaabi bi? Dɛm a sianka, Na gyaa me, ma minnya akomatɔmu kakra,
JOB.10.21, Ansaana makɔ beebi mbrɛ merennsan mmba, Mekyerɛ sum na wu no nwinwin asaase no do:
22. Sum kebii asaase a, ɔtse dɛ sum noara; Owu no nwinwin asaase a nhyehyɛɛ biara nnyi hɔ, Na beebi mbrɛ kan no tse dɛ sum kebii no a.

## Tsir 11

1. Nna Naamatnyi Zofar gyee do dɛ,
JOB.11.2, Ana edwen dɛ obiara rinnyi wo nsɛm dodow yi ano? Na aso wɔbɛma nyimpa anobɛrbɛrnyi yi edzi bem?
3. Ana wo ntuw bɛma nyimpa aka hɔn ano ato mu? Na sɛ ɔwo si atwetwe a, aso nyimpa biara nnkɛhyɛ wo enyito anaa?
4. Na ɔwo ese dɛ, Me nkyerɛkyerɛ yɛ pefee na odzi mu, Na mo ho tsew wɔ Nyankopɔn n'enyiwa mu.
5. Ao kɛtseankyɛ Nyankopɔn aakasa, Na oebue n'ano wɔ wo do;
6. Na nkyɛ ɔakyerɛ wo nyansa n'esumasɛm, Dɛ nyansa mapa no mu dɔ yie. Dɛm ntsi hu dɛ Nyankopɔn retsea wo kakraba sen dza ɔfata w'emumuyɛ.
7. Ana ɔwo ibotum afa nhwehwɛmu do ehu Nyankopɔn? Anaa ɔwo ibotum ehu Otumfo no ewie pɛr?
8. Ɔkrɔn sen sor; ibotum ebɛnadze yɛ? Ɔdɔ sen samanadze; ebɛnadze na inyim?
9. No nsusui war sen asaase, Na ɔtserɛw sen po.
10. Sɛ ɔtsew mu ba, na ɔtow mu, Na ɔfrɛ asɛndzii a, ɔno woana na obotum esiw no kwan?
11. Na ɔno na onyim nyimpa huhuw: Ohu emumuyɛ so, kaansa ɔnndwen ho mpo a.
12. Dɛ mbrɛ haban mu asoaso nnkotum adan nyimpa no, Dɛmara so na nyimpa huhuw nnyim nyansa biara.
13. Sɛ ɔwo ibesiesie w'akoma yie, Na adan wo nsamu akyerɛ no a;
14. Sɛ emumuyɛ wɔ wo nsamu a, yi kɔ ekyir, Na mma mma ɔbrakyew nntsena w'asesee mu;
15. Ampa, ɔno na ebɛma w'enyi do dɛ nkekaa biara nnyi ho; Nyew, ibetsim hɔ pintsinn, na innkosuro:
16. Na wo werɛ befir w'awerɛhow; Ebɛkaa no dɛ esu a oetwa mu kɔ:
17. Na wo nkwaber bɛhyerɛn dɛ ewiaber; Kaansa sum gye mpo a, ɔbɛyɛ dɛ adzekyee.
18. Na wo ho bɛyɛ sɔkyee, osiandɛ enyidado wɔ hɔ; Nyew, ebɔhwehwɛ woho ehyia, na agye w'ahom dwudwoodwo.
19. Eso ɔwo ebɛda, na obiara rinnyi wo hu; Na dodowara bedzi w'enyim ntotɔserɛ.
20. Na ndzebɔnyɛfo dze, hɔn enyiwa do besiw hɔn, Na wonnkenya kwan biara afa do eguan, Na hɔn enyidado bɛyɛ dɛ ɔkra ne ngyaamu.

## Tsir 12

1. Nna Job buaa dɛ,
JOB.12.2, Nyew, hom nye ɔman no ne ndze! Na sɛ hom wu a, nna nyansa so ewu.
3. Na mbom mo so mowɔ ntseasee dɛ homara; Monntɔ mu wɔ hom enyim koraa: Nyew, woana na onnyim ndzɛmba a ɔtse dɛm yi?
4. Metse dɛ obi a ɔyɛ sesɛba wɔ hom enyi do, Nyimpa a ɔfrɛ Nyankopɔn, na ɔgye no do, Nyimpa tsenenee a odzi mu no, ema ɔyɛ sesɛba?
5. Nyia no ho adwe no no ommbu nyia oruhu amandze no bi wɔ n'adwen mu; Ɔyɛ no dɛ oesiesie ama hɔn a hɔn anan retserew nko.
6. Edwotwafo asetsena mu yɛ prɔmprɔm; Mpo hɔn a woyi Nyankopɔn ebufuw so tse hɔ komm; Hɔn a hɔn nyame nye hɔn ahoɔdzen no a.
7. Na afei bisa mbowa, na wɔbɛkyerɛkyerɛ wo, Na wimu ntumbowa, na wɔbɛka akyerɛ wo:
8. Anaa kasa kyerɛ asaase, na ɔbɛkyerɛkyerɛ wo; Na po mu nam bɛda no edzi akyerɛ wo.
9. Woana na onnyim wɔ yinom nyinara mu, Dɛ EWURADZE ne nsa na ɔayɛ iyi?
10. Ɔno ne nsamu na atseasefo nyinara hɔn kra wɔ. Na adasa nyinara hɔn ahom wɔ.
11. Ana nnyɛ asowa na ɔsɔ asɛm hwɛ, Dɛ mbrɛ adadaw so sɔ n'edziban hwɛ bi a?
12. Nkɔdaayɛ mu na nyansa wɔ, Na nda tsentsen mu na ntseasee wɔ.
13. Ɔno no mu na nyansa na tum wɔ, Ɔno na ɔwɔ apam na ntseasee.
14. Hwɛ, ɔno na odwuruw, na wonntum nntow bio; Ɔno na ɔtow nyimpa mu, na wonntum mmbue.
15. Hwɛ, ɔno na ɔkam nsu ma ɔwew; Eso, ɔno na ogyaa mu na ɔpram asaase do.
16. Ɔno no mu na ahoɔdzen na nyansa wɔ; Nyia wɔdaadaa no na ɔdaadaafo no nyina yɛ nedze.
17. Ɔto apamfo pan dze hɔn kɔ, Na ɔma atsɛmbuafo yɛ nkwasea.
18. Ɔno na ɔsansan ahemfo nkyehoma, Na ɔdze abɔdo kyekyer hɔn asen.
19. Ɔto asɔfo pan dze hɔn kɔ, Na obutuw akatakyi.
20. Ɔno na oyi nokwafo ano kasa kɔ, Na ɔgye mpanyimfo nyimdzee.
21. Ɔno na ohue enyimtsiabu gu mbapɔmba do, Na ɔsansan ahoɔdzenfo abɔyamu.
22. Ɔno na oyi adze a no mu dɔ edzi fi sum mu, Na ɔdze wu no nwinwin fir edzi ba kan mu.
23. Ɔno na ɔma amanaman dɔɔ so, na ɔsɛɛ hɔn: Ɔno na ɔbɔ amanaman mu, na ogya hɔn kɔ.
24. Ɔno na ɔgye asaase do ɔman mu etsitsir hɔn akoma, Na ɔma wokyin wɔ sar do mbrɛ ɔkwan bi nnyi hɔ.
25. Wɔkeka wɔ sum a kan nnyi hɔ mu, Na ɔma wokyin dɛ sabokwanyi.

## Tsir 13

1. Hwɛ, m'enyiwa ehu iyi nyinara, M'aso atse na ɔatse ase.
2. Dza hom nyim no, ɔnoara na mo so minyim: Monntɔ mu wɔ hom enyim.
3. Ampa mepɛ dɛ nkyɛ menye Otumfo no bɛkasa, Na morohwehwɛ dɛ menye Nyankopɔn beyiyi nsɛm ano.
4. Na hom dze, hom yɛ atorfo mapa, Hom nyinara hom yɛ ayarsafo a wɔnntow bo.
5. Ao, kɛtseankyɛ hom mua hom ano koraa! Na nkyɛ mbom hom nyansaa nye no.
6. Afei hom ntsie m'atsɛnyi, Na hom nyɛ aso mma me nyiano.
7. Ana hom bɛka no dza ɔnntsen mu ama Nyankopɔn, Na hom akasa ndaadaa mu ama no a?
8. Ana hom bɛgye ne tsir? Na hom aham ama Nyankopɔn anaa?
9. Ana oye dɛ nkyɛ ɔbɔhwehwɛ hom mu ehu? Anaa dɛ mbrɛ obi daadaa nyimpa no, hom so bɛdaadaa no?
10. Ɔbɛka hom enyim ampa, Sɛ hom hwɛ nyimpa enyim nsumaa mu a.
11. Ana n'akɛseyɛ nnkɛma hom akoma etu, Na no ho hu nnkɔtɔ hom do?
12. Hom akasabɛbu yɛ nso mbɛbusɛm, Hom akoban yɛ awendɛtse akoban.
13. Hom mmua hom ano, hom ngyaa me, ma menkasa, Na wɔmma dza ɔbɛba mo do mbra.
14. Ɔyɛ dɛn ntsi na mebɛfa mo honam etua me se mu, Na mafa mo nkwa ekitsa me nsamu?
15. Sɛ oruku me mpo a, ɔnoara na mohwɛ: M'akwan ara nko na mebɛper ho wɔ n'enyim.
16. Iyi so na ɔbɛyɛ mo nkwagye, Dɛ nyia onnsuro Nyame no remmba n'enyim.
17. Hom ntsie me kasaa enyiberdo, Na wɔmma m'asɛm a mepaa mu ka nkɔ hom asomu.
18. Afei hwɛ, mahyehyɛ m'asɛm; Minyim dɛ midzi bem.
19. Woana nye nyia ɔnye me bedzi esi? Na afei mubomua m'ano, na megyaa mo sunsum mu.
20. Ao, EWURADZE, adze ebien pɛr na meserɛ wo dɛ mma mmfa nnyɛ me, Ɔno na mubotum aba w'enyim:
21. Twe wo nsa fi mo do kɔ ekyirekyir: Na mma mma wo ho hu nnkitsa me.
22. Na nkyii frɛ, na mebɛgye wo do: Anaa ma menkasa, na ɔwoara bua me.
23. M'emumuyɛ na mo bɔn yɛ ahen ara? Ma munhu me mbrato na mo bɔn.
24. Ɔyɛ dɛn ntsi na ihuntsa w'enyim, Na ibu me wo tamfo yi?
25. Ana ebɛtaa ahataw a mframa robɔ no kyin do? Na etsiw eburonan a eguan?
26. Na ɔwo ekyerɛw nsɛm wenwen dze tsia me, Na ema midzi me mbofrabermu emumuyɛ ho adze:
27. Ɔwo na edze m'anan so hyehyɛ apo mu, na ehyɛ m'akwan nyinara nsew; Ɔwo na itwa m'ananadze ho he:
28. Ntsi meresɛɛ dɛ adze prɔwee a ohi, Dɛ atar a mbowaba awewe.

## Tsir 14

1. Nyimpa a ɔbaa wo no, Ne nda kumaabi, na ɔfona ma.
2. Ɔba sor dɛ nhyiren, na wotwa to famu: Oguan so dɛ nwinwin, na ɔnnko hɔ.
3. Aso obi a ɔtse dɛm yi na ɔwo ibue w'enyiwa wɔ no do, Na edze me kɔ w'enyim atsɛmbu mu yi?
4. Woana na obotum dze adze a no ho tsew efi dza no ho nntsew mu aba? Oho, obiara runntum.
5. Osiandɛ ne nda wɔahyɛ ato hɔ, n'abosoom no dodow wɔ wo hɔ, Na ɔwo etwa no he a orunntum nntra;
6. Yi w'enyi fi no do, ma ɔnhom, Nkodu dɛ obowie ne da dɛ paanyi.
7. Na dua mpo enyidado wɔ ho, dɛ sɛ wotwa kyen a, ɔbɛfefɛw bio, Na no nkorbata fɔr no remmpa.
8. Kaansa no ndwow yɛ dadaw wɔ dɛtse mu, Na no dusin wu wɔ famu mpo a:
9. Ɔnam nsu na hua do ɔbɛfefɛw, Na oeyiyi abaw dɛ dua a wɔatsɛw.
10. Na nyimpa dze owu na ɔbea hɔ, Nyew, nyimpa gyaa no sunsum mu, na ɔwɔ hen?
11. Dɛ mbrɛ nsu fi po mu kɔ no, Na esutsen huam, na ɔwew no;
12. Dɛmara so na nyimpa da hɔ na ɔnnsoɛr: Ɔsor nnyae nntwaa mu yi worinnyan, Na eso worummpusuw hɔn mmfi hɔn nda mu.
13. Ao, kɛtseankyɛ ɔwoara edze me eehuntsa ekodu samanadze, Nkyɛ ɔwoara edze me eesuma, ekodu dɛ w'ebufuw botwa mu, Nkyɛ ɔwoara aahyɛ me mber, na aakaa me!
14. Aso nyimpa wu a, ɔbɛtsena ase bio anaa? Dɛm ntsi m'akodzi nda nyinara mobɔtweɔn, Ekodu dɛ me nsakyeree bɛba.
15. Ɔwo ebɛfrɛ, na emi so magye wo do: Ibenya akɔndɔ wɔ wo nsaano edwuma ho.
16. Na afei dze ɔwo bɛkan m'anamɔn: Na erenntsɛw mo bɔn.
17. Wɔasɔw me mbrato ano ahyɛ kotoku mu. Na ɔwo akyekyer m'emumuyɛ ano.
18. Ampa bepɔw a orutu ahwe ase no, ohi, Na botan twe fi n'ananmu;
19. Na nsu hi abo; Na ne nyirii hohor famu huntuma kɔ no, Dɛmara so na ɔwo esɛɛ dasanyi n'enyidado;
20. Idzi no do nyim koraa, na otwa mu kɔ; Ɔwo esakyer n'enyim, na igya no kwan ma ɔkɔ.
21. Sɛ ne mba ba nya enyimnyam mpo a, onnyim; Na wɔbrɛ hɔn adze so a, onnhu.
22. Nankasa no honanyaw nko na ɔtse, Na ne kra a ɔwɔ no mu so dzi yaw.

## Tsir 15

1. Nna Temannyi Elifaz buaa dɛ,
JOB.15.2, Ana nyansafo dze nyimdzee gyan bobua, Na ɔdze boka mframa ahyɛ ne yafun ma?
3. Ana ɔdze kasa a mfaso nnyi ho beyi atsɛn, Anaa asɛnka a orunntum mmfa nnyɛ papa biara?
4. Nyew, ɔwo etow Nyamesuro kyen, Na isiw mpaabɔ kwan wɔ Nyankopɔn enyim.
5. Na w'ano kyerɛ w'emumuyɛ, Na ɔwo asan mu afa enyitseweefo tɛkyerɛma.
6. Wankasa w'ano na obu wo fɔ, na nnyɛ emi bi a; Nyew, wankasa w'anofamfa na odzi dase tsia wo.
7. Ana ɔwo nye nyimpa a wodzii kan woo no? Anaa wɔwoo wo ansaana wɔreyɛ akoko?
8. Ana atse Nyankopɔn no nsumaa mu egyinatu? Na isianka nyansa dze ma woho yi?
9. Ebɛnadze na ɔwo inyim a hɛn yennyim? Ebɛnadze na ɔwo etse ase a ohuntsa hɛn?
10. Hwɛ etsigonfo na nkɔdaa posoposo nyina wɔ hɛn mu a Wɔyɛ mpanyin koraa sen w'egya mpo.
11. Aso Nyankopɔn n'awerɛkyekyer na asɛm a wɔnye wo ka no bɔkɔɔ no, suar dodow ma wo anaa?
12. Ɔyɛ dɛn ntsi na w'akoma soa wo kɔ? Na ɔyɛ dɛn ntsi na ema w'enyiwa bubu pɛrpɛr yi?
13. Dɛ ɔwo edze w'ebufuw gu Nyankopɔn do, Na ema dɛm nsɛm yi fi w'anomu ba.
14. Dasanyi nye woana a no ho bɛtsew? Na nyia ɔbaa awo no, dɛ ɔbɛtsen?
15. Hwɛ, Nyankopɔn mmfa werɛ nnhyɛ n'akrɔnkrɔmfo mpo mu; Nyew, sorsor mpo ho nntsew wɔ n'enyi do.
16. Na bubur nyia no ho yɛ nkɔw na ɔaprɔw, Nyimpa a ɔanom emumuyɛ dɛ nsu:
17. Hwɛ mebɛkyerɛ wo, na ɔwo tsie me; Na dza mehu no mebɛka akyerɛ:
18. Dza enyansafo aka akyerɛ a Ofi hɔn egyanom hɔ, na wɔammfa ennsuma no a;
19. Hɔn nko na wɔdze asaase no maa hɔn, Na ɔhɔho biara enntwa mu wɔ hɔn mu:
20. Nyimpa bɔn ne nda nyinara tse dɛ basia a ɔdze yaw ko awoo, Na wɔdze mfe a wɔakan esie ama hyɛdofo.
21. Ihu ne nka gyegye n'aso mu; Prɔmprɔmyɛ mu na ɔsɛɛfo no bɛba no do:
22. Ɔnngye nndzi dɛ ɔbɛsan efi sum mu, Na afona da hɔ rotweɔn no:
23. Okyima hwehwɛ edziban, obisa dɛ, Ɔwɔ henfa? Onyim dɛ sum da bɛn ne nkyɛn:
24. Ahohia na ahoguan yi no hu; Wodzi no do nyim, dɛ ɔhen a oesiesie noho ama ɔko a ɔyɛ hu:
25. Osiandɛ ɔatsen ne nsa etsia Nyankopɔn, Na odzi nkontompɔsɛm tsia Otumfo no:
26. Ɔdze kɔn a ɔasen tutu kɔ no do, Ɔnye n'akyɛm ho apɔwapɔw a no mu yɛ dur no:
27. Osiandɛ ɔdze ne seradze akata n'enyim, Na ɔayɛ seradze nankum wɔ ne nkyɛnmu:
28. Na ɔakɛtsena ekurow a woegu do, Efi a nyimpa biara nntsena mu a Ɔaka no dɛ ɔndan efitu mu.
29. Orinnya noho, nkyii so n'ahodze rinngyina, Nkyii so hɔn nsowee ronnkontom mmba famu.
30. Orimmfi sum mu mmfi. Ogyaframee bɛma no ndubaa eguan, Na n'anomu mframa bɛpra akɔ.
31. Mma mma ɔnntwer egyangyandze, nndaadaa noho: Na egyangyandze ara na ɔbɛyɛ n'akatua.
32. Ɔbɛyɛ hɔ ansaana ne mber aso, Na no dubaa rennyɛ frɔmfrɔm.
33. Ɔbɔporow n'esikyireamba bun dɛ wenyindua, Na ɔapo ne nhyiren dɛ ngodua.
34. Na ndabrabafo fɛkuw bɛyɛ abɔnyin, Na gya bɛhyew mboabagye asesee.
35. Wonyinsen ewurkadze, na wɔwo emumuyɛ, Na hɔn yamu siesie ndaadaa.

## Tsir 16

1. Nna Job buaa dɛ,
JOB.16.2, Matse nsɛm a ɔtsetse dɛm pii: Hom nyinara hom yɛ nkɔmbɔhundzifo.
3. Aso nsɛm huhuw yi bɔbɔ adze nye yi? Anaa ebɛnadze na ohur wo bo ma ibua?
4. Mo so mubotum akasa dɛ mbrɛ hom yɛ; Sɛ hom wɔ me gyinabew yi mu a, Nkyɛ mubotum ahɔr nsɛm egu hom do, Na mawosow me tsir wɔ hom do.
5. Nyew, nkyɛ medze m'ano bɛhyɛ hom dzen, Na menam m'anofamfa awerɛkyekyer do ama hom awerɛhow aabotow.
6. Sɛ mekasa a, m'awerɛhow rommbotow: Na sɛ migyaa so mpo a, ebɛnadze na mibenya efi mu?
7. Ao, Nyankopɔn, afei dze ama maberɛ: Ɔwo ama me fɛkuw nyinara egu.
8. Ɔwo edze mpomponee ahyɛ me ma a odzi me dase: Na mo fɔn ayɛ kɛse na, odzi dase wɔ m'enyim.
9. Nyankopɔn atsetsew me wɔ n'ebufuw mu, na ɔyɛ me enyienyi; Ɔatwɛr ne se egu mo do: Na ɔdze enyitanhwɛ hwɛ me.
10. Wɔahanhan hɔn anomu wɔ mo do; Wɔabobɔ m'asomu enyimguase mu: Wɔka hɔnho boa ano tsia me.
11. Nyankopɔn dze me ahyɛ hɔn a wonnyim Nyame nsa, Na ɔatow me akyen ndzebɔnyɛfo nsamu.
12. Nna mo ho dwe me, naaso Nyankopɔn ebubu mo mu, Nyew, oesuo mo kɔn, na ɔabobɔ me posoposo: Ɔdze me esi hɔ so ayɛ no botae.
13. N'egyentofo etwa mo ho ehyia, Ɔpaa me nsɛbɛ mu, na onngyaa; Ohue no bɔwema gu famu.
14. Ɔdwerew me dze dwerew paa dwerew do: Otutu ba mo do dɛ ɔbran katakyi.
15. Mapam eyitam akata mo wer do, Na medze m'ambɛn ato huntuma mu.
16. Osu ntsi m'enyim ayɛ nkɔnkɔw, Na owu nwinwin wɔ m'enyisoatsɛw do;
17. Naaso enyiber bi nnyi me nsamu, Na me mpaabɔ yɛ krɔnkrɔn.
18. Asaase e, mma nnkata mo bɔgyaa do, Na mma mma mo sufrɛ nnya ahomgyebea.
19. Seseiara mpo, hwɛ, me dasefo wɔ sor, Na nyia ɔka ma me wɔ mbrɛ ɔkrɔn.
20. Me mfɛfo si me atwetwe: Na Nyankopɔn na m'enyiwa porow nyinsuwa kyerɛ no;
21. Ao, nkyɛ obi atotɔ aserɛ wɔ Nyankopɔn enyim ama me, Dɛ nyimpa ba totɔ serɛ wɔ ne nyɛnko enyim:
22. Na aka mfe kakrabaabi, Mobɔkɔ kwan a merennsan memmba no.

## Tsir 17

1. Mo sunsum asa, me nda ahwer, Adakamona wɔ hɔ ma me.
2. Ampaara atwetwesifo wɔ me nkyɛn, Na m'enyiwa tua hɔn ehiyi.
3. Afei woara dzi me egyinamu ɛ, ao Nyankopɔn; Na woana na ɔwɔ hɔ a ɔbɛka bi ama me?
4. Osiandɛ ɔwo eyi hɔn akoma efi ntseasee ho esuma: Dɛm ntsi eremma wonndzi mo do nyim.
5. Nyia oyi ne mfɛfo ma afonam no, Ne mba enyiwa mpo bofura.
6. Nyankopɔn ayɛ mo so ɔman akasabɛbu; Na madan obi a wohinahina n'enyi do ntafi.
7. Awerɛhow ntsi m'enyiwa so ayɛ kusukusu; Na m'akwaa nyinara ayɛ dɛ nwinwin.
8. Nyimpa a wɔtsen na hɔn ho bɔbow hɔn wɔ yi ho, Na nyia odzi bem no bekenyan noho etsia dabrabanyi.
9. Naaso tseneneenyi bosuo no kwan mu ara, Na nyia ne nsa ho tsew no benya ahoɔdzen aka ho:
10. Na hom nsan, hom nyinara, na afei hom mbra: Na murunnhu nyansafo biara wɔ hom mu.
11. Me nda etwa mu, me tsirmpɔw ebubu, M'akoma mu adwen mpo so.
12. Wɔdan adzesaa adzekyee: Wɔse dɛ, Kan bɛn sum ho.
13. Sɛ mobɔhwɛ samanadze kwan dɛ ɔyɛ me fie; Na matow me mpa wɔ sum mu;
14. Sɛ mebɛse mpɔtɔwee dɛ, Ɔwo nye m'egya; Na nsaamaa dɛ, Ɔwo nye me na, anaa m'akyerɛbaa a;
15. Na dɛm a m'enyidado wɔ henfa? Ana obi botum ehu m'enyidado?
16. Oho, obesian nye me akɔ samanadze adaban no mu, Na yɛbɔbɔ mu agye hɛn ahom wɔ huntuma mu.

## Tsir 18

1. Nna Suhinyi Bildad buaa dɛ,
JOB.18.2, Na hom rusuasua nsɛm mfir araa ma ekodu dabɛn? Hom ndwen ho, na n'ekyir no yɛakasa.
3. Ebɛnadze ntsi na ibu hɛn dɛ mbowa, Na yɛayɛ dɛ akwasampafo wɔ w'enyi do yi?
4. Ɔwo a etsetsew woho gu wɔ w'ebufuw mu, Aso wɔbɔpow asaase wɔ wo ntsi? Anaa wobotutu abotan efi n'ananmu?
5. Nyew, dzebɔnyɛnyi ne kandzea bodum, Na ne gyansenama rennhyerɛn.
6. Kan bɛdan sum wɔ n'asesee mu, Na ne kandzea edum wɔ no do.
7. N'ahoɔdzen anamɔn bomua, Na nankasa n'apam ahwe no ase.
8. Na nankasa n'anan dze no akɔtoto eboa mu, Na ɔanantsew wɔ ngor do.
9. Bɛmba bosuo n'anantsir, Na efir ata esuo no mu.
10. Wɔdze ahoturoho efir ehuntsa no wɔ famu, Na woesua no apafir wɔ kwan mu.
11. Ihu bɛhyɛ n'akoma do wɔ beebiara, Na woetsiw no wɔ n'anantsir.
12. N'ahoɔdzen bɔtɔ bitsi, Na mbusu ayɛ krado ama ne ngyinae.
13. Obedzi ne nyimpadua n'akwaa no, Nyew, owu n'abakan bedzi n'akwaa.
14. Wobotu no efi n'asesee a no werɛ hyɛ mu no mu; Na wɔdze no abrɛ hu hen no.
15. Wɔdze sɔfee bɛtsew ne tsenabew: Na nyia ɔnnyɛ nedze mu bi na ɔbɛtsena n'asesee mu.
16. No ndwow bɛkyenkyen wɔ ase, Na woetwitwa n'abaw wɔ sor.
17. Ne nkaa bɛhyew efi asaase do, Na orinnya dzin wɔ abɔntsen do.
18. Wɔbɛpam no efi kan mu akɔ sum mu, Na wɔatam no efi wiadze.
19. Onnkenya ba na banana so wɔ ne manmu, Nkyii so onnkenya kyirkafo biara wɔ mbrɛ ɔkɛtsenae no.
20. Hɔn a wobefi anee no hɔn ho bɔbow hɔn wɔ ne da no ho, Dɛ mbrɛ hɔn a wofii boka no nketsenketse kyeer hɔn no.
21. Ampaara dɛm na abrakyewfo tsenabew tsetsee, Na yi nye nyia onnyim Nyankopɔn no ne gyinabew.

## Tsir 19

1. Na Job buaa dɛ,
JOB.19.2, Hom beyi me kra ahomtsew, Na wɔdze nsɛm ebubu me pasaa araa ma ekodu dabɛn?
3. Mpɛn ara du nye yi na hom asopa me: Aso hom enyi nnto dɛ hom nye me dzi no wenwen dɛm?
4. Na sɛ ampaara mpo dɛ mafom a, Mo mfom da mara mo do.
5. Sɛ ampa dɛ hom bɛmema homho do etsia me, Na hom eyi me m'enyimguase ho atsɛn a:
6. Ɔno dze hom nhu dɛ Nyankopɔn ebutuw no ama me, Na ɔdze no boa etwa moho ehyia.
7. Hwɛ, metsea mu dɛ, Akatabansɛm o, naaso wɔnngye me do: Musu mefrɛ mboa, naaso ɔgye bi nnyi hɔ.
8. Nyankopɔn esi mo kwan do ban ma munntum munntwa mu, Na ɔama sum ahyehyɛ m'atsempɔn do.
9. Ɔno na ɔapa m'enyimnyam efi mo ho, Na oeyi me tsir abɔtsir.
10. Ɔno na oebubu m'afa nyina, na minnyi hɔ: Na oetu m'enyidado dɛ dua.
11. Ɔno na eso ɔama n'ebufuw dzɛw wɔ mo do, Na obu me dɛ n'atamfo no mu bi.
12. No dɔm horow bɔɔ mu bae, na wɔbɔɔ hɔn kwan baa mo do, Na wɔkyeer nsera bɔɔ m'asesee ho aprɔw.
13. Ɔno na oeyi mo nuanom efi mo ho akɔ ekyirekyir, Na m'amanyimfo adandan me ananaben koraa.
14. M'ebusuafo apow me, Na m'anyɛnko berɛbo werɛ efir me.
15. Hɔn a wɔtsetse me fi mu, na me mbaawa mpo bu me ɔhɔho: Meyɛ nanaben wɔ hɔn enyi do.
16. Mefrɛ m'akowaa, na ɔnngye me do, Kaansa medze m'ano mepa no kyɛw mpo a.
17. M'ahomgu mpo adan atantandze ama me yer, Na moho afon me na yamu mba.
18. Mbofraba nkakraba mpo bu me enyimtsia; Na sɛ mosoɛr a, wɔkasa tsiatsia me.
19. Me mbanyin apamfo nyinara kyir me kɔkɔɔkɔ: Na hɔn a modɔ hɔn adan hɔnho etsia me.
20. Me biew afam mo wer na mo honam ho, Na aka ketseketse ma nkyɛ mahwer mo nkwa.
21. Ao hom me mfɛfo, hom nhu me mbɔbɔr, hom nhu me mbɔbɔr ae; Na Nyankopɔn ne nsa na aka me.
22. Ɔyɛ dɛn ntsi na hom tsiw me dɛ Nyankopɔn, Na mo honam ara mmee hom yi?
23. Ao kɛtseankyɛ afei wɔaakyerɛw me nsɛm! Ao ankyɛ wɔdze aahyɛ nwoma mu!
24. Dɛ nkyɛ wɔdze dadze kyerɛwdze na sumbui Eekrukye no wɔ botan mu ato hɔ daa:
25. Na emi dze, minyim dɛ mo pomfo tse ase, Na ewiei no, ɔbɛba ebedzi m'asɛm ama me wɔ asaase yi do:
26. Na mo wer asɛɛ dɛm ekyir no, Mpo mifi mo honam mu mubohu Nyankopɔn.
27. Ɔno na mobɔhwɛ no ama moho, Na m'enyiwa bohu, na nnyɛ obi fofor a. Ao, mbrɛ me nsɛbɛ si wosow wɔ mo mu a!
28. Sɛ hom se dɛ, Yebesi dɛn etsiw no, Osiandɛ woehu asɛm no no ndwow wɔ mo mu a;
29. Ɔno homara so, hom nsuro afona no: Na ebufuhyew na ɔdze afona ne ntsea ba, Ama hom eehu dɛ atsɛmbu bi wɔ hɔ.

## Tsir 20

1. Nna Naamatnyi Zofar buaa dɛ,
JOB.20.2, Dɛm ntsi na m'adwen yɛ me dɛ mumbua wo, Osiandɛ mehaahaa.
3. Matse nkaenyim a ogu m'enyim ase, Na me ntseasee hyɛ me tsipia dɛ mumbua.
4. Ana ɔwo innyim iyi a ofi tsetseberdo, Ofitsi dɛ wɔdze nyimpa too asaase do no,
JOB.20.5, Dɛ ndzebɔnyɛfo eyiedzi yɛ tsia, Na ndabrabafo ehurusidzi nnkyɛr?
6. Kaansa n'akɛseyɛ fow kɔ sor, Na ne tsir kɛka mununkum mpo a;
7. Ɔbɛsɛɛ korakora dɛ nankasa n'egyanan. Hɔn a woehu no no bebisa dɛ, Ɔwɔ hen?
8. Obotu akɔ dɛ adaaso, na worunnhu no, Nyew, wobetsiw no dɛ anadwe enyido adzehu.
9. Enyiwa a ohun no no runnhu no bio; Nkyii so ne tsenabew runnhu no bio.
10. Ne mba bɔhwehwɛ abɔbɔfo hɔ enyimpa, Na ne nsa eyi n'ahonyadze asan ama.
11. Ne mberantsɛber mu ahoɔdzen hyɛɛ ne mbiew amaama. Na mbom ɔnye no bɛda wɔ huntuma mu.
12. Kaansa ndzebɔnyɛ yɛ fenemfenem wɔ n'anomu, Na ɔdze suma ne tɛkyerɛma ase;
13. Na ɔkora do, na oenngyaa mu ma ɔannkɔ, Na mbom ɔkɔ do ara sie no wɔ n'adadaw mu mpo a;
14. N'edziban bɛsakyer wɔ no nson mu, Na ɔbɛyɛ nhurutsia bɔwema wɔ no mu.
15. Ɔamen ahonya, naaso ɔbɛfe egu: Nyankopɔn beyi efi ne yamu akyen.
16. Obohwiew nhurutsia bɔr: Na ɔpambir tɛkyerɛma boku no.
17. N'enyi nnkɔbɔ esutsen no do, Ewo na buter nsupemee no.
18. Dza ɔaberɛ ho no, ɔbɛdan ama, na ɔnnkɛmen: Na onnkedzi n'eguadzi mu mfaso ho ehurusi.
19. Osiandɛ ɔatseetsee ehiafo na ɔapow hɔn; Na ɔdze enyimpi afa fie bi a nnyɛ ɔno na osii.
20. Ɔnam dɛ oennhu n'akɔndɔ mu mee ntsi, Ɔronnkora dza n'enyigye wɔ mu mu biribiara do.
21. Hweeara annka a oenndzi, Dɛm ntsi n'eyiedzi nnketsim.
22. N'adze dodow mayɛ no mu no, no ho behiahia no: Amandzehu yaayaw bodwir no do.
23. Ɔahyɛ ne yafun ma ewie no, Nyankopɔn bohue n'ebufuhyew no egu no do, Na ɔatɔ ekutuku dɛ nsu wɔ no do.
24. Oboguan efi dadze akodze ano, Na boran egyen abɔ no ehwira mu.
25. Ɔtwe, na ofi ne nyimpadua mu pue: Nyew, n'ano dɛhyɛdɛhyɛ no fi no bɔwema mu pue; Ihu ho nketsenketse kyekyer no.
26. Sum nyinara wɔdze esie ama n'akoradze: Gya a nyimpa bi nnhuta na ɔbɛmen no; Ɔbɛhyew dza aka wɔ n'asesee mu.
27. Sor bɛda n'emumuyɛ edzi, Na asaase bɔsoɛr etsia no.
28. Ne fie ndɔbaa befi hɔ akɔ, N'adze bɛpem akɔ wɔ n'ebufuw da no mu.
29. Iyi nye nyimpa dzebɔnyɛnyi ne kyɛfa a ofi Nyankopɔn hɔ, Na egyapadze a Nyankopɔn ahyɛ ama no.

## Tsir 21

1. Na Job buaa dɛ,
JOB.21.2, Hom ntsie me kasaa yie; Na wɔmma iyi nyɛ hom awerɛkyekyer.
3. Hom mma me kwan, ma mo so menkasa; Na sɛ mekasa wie a, afei hom esi atwetwe.
4. Emi dze, ana nyimpa na midzi mo nkɔmbɔ kyerɛ no? Na bɛyɛ dɛn na m'ahom nnkɛtsew?
5. Hom ngyen hom enyi nhwɛ me, na hom ho mbow hom, Na hom mfa hom nsa ntoto hom ano.
6. Sɛ modwen iyi ho mpo a, m'akoma tu, Na nketsenketse kitsa mo honam.
7. Ɔyɛ dɛn ntsi na ndzebɔnyɛfo tsena ase, Wɔkye, nyew, na wɔyɛ akatakyi wɔ tumdzi mu yi?
8. Hɔn mba tsintsim wɔ hɔn enyim ka hɔn ho, Nyew, mekyerɛ hɔn asefo.
9. Hɔn fie mu dwe, suro bi nnyi mu, Na nkyii so Nyankopɔn ne ntsea bi nnyi hɔn do.
10. Hɔn nantwinyin wo, na ɔnnyɛ kago, Hɔn nantwiber yɛ awoyie, na ɔmmpon ba.
11. Wɔdze hɔn mbɔdomaba pue dɛ nguankuw, Na hɔn mbofraba so dzi ehuruhuruw.
12. Wɔma hɔn ndze do wɔ mpintsin na nsankutsen mu, Na hɔn enyi gye wɔ atɛntɛbɛn ndze ho.
13. Wodzi hɔn mber wɔ eyiedzi mu, Na wosian kɔ samanadze wɔ asomdwee mu.
14. Naaso wɔse Nyankopɔn dɛ, Fi hɛn do kɔ; Na yɛronnhwehwɛ w'akwan ho nyimdzee.
15. Otumfo no nye woana na yɛaasom no? Na sɛ yɛbɔ mpaa ma no a, ebɛn mfaso na yebenya?
16. Naaso hwɛ, hɔn ndzepa nnyi hɔnara hɔn nsamu: Ntsi ndzebɔnyɛfo apam mpar me.
17. Mpɛn ahen na ndzebɔnyɛfo kandzea dum, Na mbusu so to hɔn, Na Nyankopɔn kyɛ awerɛhow ma hɔn wɔ n'ebufuw mu?
18. Mpɛn ahen so na ɔma wɔyɛ dɛ eburonan wɔ mframa enyim, Na dɛ ntsɛw a ehum soa kɔ?
19. Wɔka dɛ, Nyankopɔn dze ɔdzebɔnyɛnyi n'asotwee to hɔ ma ne mba, Kɛtseankyɛ, ontua ɔnoara kaw, ma onhu.
20. Ma nankasa n'enyiwa nhu noara ne sɛɛe, Na ma ɔnnom Otumfo no n'ebufuhyew no bi.
21. Osiandɛ ebɛn adwen na ɔdwen wɔ ne fiemba ho, Aber a woewie ne nda dzi no?
22. Ana obi bɛkyerɛ Nyankopɔn nyimdzee? Osiandɛ ɔno na obu hɔn a wɔkrɔn atsɛn.
23. Obi wu wɔ n'ahoɔdzen mu mu, Aber a no ho baa no na n'asomu dwe no koraa no:
24. Na enumfonsu ahyɛ n'ehina mu amaama, Na ne mbiew mu ehuon yɛ fɔɔfɔɔ no a.
25. Na obi so wu wɔ ne kra awerɛhow mu, Na ɔnnsɔ ndzepa no bi nnhwɛ da.
26. Naaso, hɔn nyinara deda pɛr wɔ huntuma mu, Na nsaamaa kata hɔn do.
27. Hwɛ, minyim hom adwen, Na tsirmpɔw a hom susu no bɔn mu tsia me no.
28. Hom bisa hom ho dɛ, Bapɔmba no ne fie wɔ henfa seseiara? Na hen na dzebɔnyɛnyi no ne tsenabew no wɔ?
29. Ana hom mmbisaa hɔn a wɔfa kwan no do no? Ana hom adwendwen hɔn amandzɛɛbɔ ho?
30. Dɛ wɔakora nyimpa bɔn do efi sɛɛ da no mu? Na woeyi no efi ebufuw da no mu da?
31. Woana na ɔka n'enyim wɔ ne ndzeyɛɛ ho? Na dza ɔayɛ no, woana na obotua no ho kaw?
32. Wɔsoa no enyidzi mu kɔ adakamona mu, Na wɔweɔn ne nda no.
33. Nyimpadɔm dzi n'enyim na n'ekyir kɔ efunsiebea, Na dɛtsetɔw mpo ma no asomdwee.
34. Ntsi ebɛn kwan do na hom dze nsɛnhun kyekye mo werɛ? Osiandɛ hom nsɛnkaa nyina yɛ atorsɛm.

## Tsir 22

1. Nna Temannyi Elifaz buaa dɛ,
JOB.22.2, Aso nyimpa bi botum edzi mu wɔ Nyankopɔn enyim anaa? Hwɛ, onyimdzefo mpo, odzi mu wɔ narankasa n'enyi do.
3. Ana ɔyɛ enyigye bi ma Otumfo no, dɛ ɔwo etsen? Anaadɛ ɔyɛ mfaso ma no, dɛ ɔwo ema w'akwan dzi mu?
4. Ana wo suro a isuro no ntsi na ɔka w'enyim, Na ɔdze wo kɔ atsɛmbu mu yi?
5. Ana wo ndzeyɛbɔn nnyɛ kɛse dodow? Na nkyii so w'emumuyɛ nnyi ewiei?
6. Na ɔwo agye wo nua hɔ ahobadze kwa, Na apepa adagyafo hɔn atam.
7. Ɔwo amma abahatɔfo nsu ma wɔannom, Na ɔwo akam nyia ɔkɔm dze no n'edziban.
8. Ɔyɛ wo dɛ nyimpa a ɔwɔ tum; Na enyimnyam no na obenya asetsena pa.
9. Ɔwo na egya mbaa ekunafo kwan ma wɔdze nsapan kɔ, Na ngyanka so ahyɛ hɔn abagura.
10. Dɛm ntsi na mfir abɔ wo ho aprɔw, Na awerɛfir suro rehaw wo yi.
11. Ana ɔwo nnhu sum, Na nsu piigyan a ɔkata wo do no?
12. Ana nnyɛ sor no krɔn mu na Nyankopɔn wɔ, Na ofi hɔ hu nworaba a ɔwɔ sorsor no etsifi.
13. Na ɔwo ese dɛ, Ebɛnadze na Nyankopɔn nyim? Ana obotum ehu sum kebii mu asɛm ebu ho atsɛn?
14. Mununkum kusuww no yɛ akataho ma no, na onnhu adze; Na ɔnantsew wɔ sor no kɔntɔnkrɔn mu.
15. Ana ebɛfa tsetse kwan no do Dza nyimpa bɔn anantsew do no?
16. Hɔn a wohwiim hɔn kɔree ansaana hɔn ber rudu Na wohuee hɔn fapem gui dɛ esutsen no:
17. Hɔn a wɔsee Nyankopɔn dɛ, Fi hɛn do kɔ; Na, Ebɛnadze na Otumfo no botum ayɛ ama hɛn no?
18. Naaso ɔdze ndzepa hyehyɛɛ hɔn efiefi amaama: Mbom emi dze, mennkɛnye ndzebɔnyɛfo afa apam koraa.
19. Atseneneefo no hu, na hɔn enyi gye; Na hɔn a wodzi bem no sereserew hɔn.
20. Dɛ, ampaara hɔn a wɔsoɛree tsiaa hɛn no woetwitwa hɔn egu, Na hɔn mu nkaa no gya no ahyew.
21. Dɛm ntsi, afei fa woho bɔ Nyankopɔn ho ɛ, na wo ho ntɔ wo: Ɔnam iyi do na adzepa bɛba ama wo.
22. Meserɛ wo, gye n'anomu mbra no, Na fa ne nsɛm sie w'akoma mu.
23. Sɛ ɔwo esan kɔ Otumfo no nkyɛn a, ɔdze wo besi hɔ; Sɛ nkyɛ ibeyi emumuyɛ efi w'asesee mu akɔ ekyirkyiikyir a.
24. Na fa w'egyapadze gu huntuma mu, Na wo sika mapa so gu ɔwora mu mbosaabo mu;
25. Na Otumfo no bɛyɛ w'egyapadze, Na dwetɛ a wɔahoa ho ama wo.
26. Na ɔno na wo ho bɛsɛpɛw wo wɔ Otumfo no ho, Na ama w'enyi do akyerɛ Nyankopɔn.
27. Ɔwo bɔbɔ wo mpaa ama no, na obetsie wo; Na ɔwo etua w'anohobadze.
28. Eso ɔwo ebɔbɔ adze bi ho tsirmpɔw, na ɔbɛyɛ hɔ ama wo; Na ekan bɛhyerɛn w'akwan do.
29. Na sɛ Nyankopɔn brɛ wo adze a, nna ɔno ahomado ntsi a Osiandɛ nyia ɔbrɛ noho adze no, na ɔbɛgye no nkwa.
30. Sɛ nyia onndzi bem no mpo ɔgye no a: Nna ɔno, ɔnam w'ahotsewee do ɔbɛgye wo.

## Tsir 23

1. Na Job see dɛ,
JOB.23.2, Ndɛ so mo nkɔmbɔdzi yɛ etuatsew: Me nsa yɛ m'apensi do durdur.
3. Ao kɛtseankyɛ minyim beebi mbrɛ mubohu no, Na nkyɛ mekodu ne tsenabew:
4. Ɔno na nkyɛ mubohue m'asɛm egu n'enyim, Na meebisabisa no nsɛm ara yie.
5. Nkyɛ meehu nsɛm a ɔdze bobua me, Na maatse dza ɔbɛka akyerɛ me no ase.
6. Ana ɔnye me bɛham wɔ no tum kɛseyɛ no mu? Dabida; mbom ɔbɛyɛ aso ama me.
7. Hɔ na tseneneenyi nye no beyi atsɛn; Nna mibefi me tsɛmbuafo nsamu korakora.
8. Hwɛ, mokɔ enyim, na onnyi hɔ; Na ekyir so, na munnhu no:
9. Abankum, mber a ɔreyɛ edwuma, na mohwɛ no a ɔnnyɛ: Osuma noho wɔ enyimfa, na munntum nnhu no.
10. Na ɔno onyim kwan a mefa do: Sɛ ɔasɔ me ahwɛ a, nkyɛ mada edzi dɛ sika kɔkɔɔ mapa a wɔdze afa gya mu.
11. M'anan etsintsim n'anamɔn mu dzendzenndzen: No kwan na mesie, na manndan ammfa nkyɛn.
12. Mennsaan ekyir mimmfii n'anomu mbrasɛm ho; Mesie n'anomunsɛm na ɔsom mo bo yie.
13. Na ɔnodze, ɔayɛ n'adwen, na woana na ɔbɛdan no? Na dza ɔpɛ no, ɔnoara na ɔyɛ.
14. Na ɔno na ɔyɛ dza wɔahyɛ ama no no: Na ndzɛmba a ɔtsetse dɛm pii wɔ ne nkyɛn.
15. Dɛm ntsi morofona wɔ n'enyim; Sɛ modwendwen a, m'akoma tu wɔ no ho.
16. Na Nyankopɔn ama m'akoma etu, Na Otumfo no afona me.
17. Osiandɛ woenntwa me annkyen wɔ sum no enyim, Nkyii so ɔannkata sum kebii no do wɔ m'enyim.

## Tsir 24

1. Ɔyɛ dɛn ntsi na Otumfo no nnhyɛ ber nntua emumuyɛfo kaw? Na ɔyɛ dɛn ntsi na hɔn a wonyim no nnhu dɛm ber no?
2. Binom wɔ hɔ a hɔn dze, wɔtwe asaase he; Wɔfa nguankuw enyimpido, na wɔnyɛn hɔn.
3. Wɔka egyanka n'asoaso ma ɔkɔ, Wɔgye ɔbaa kunafo ne nantwi ahoba.
4. Woyi ɔkɔhweaban edzi wɔ kwan mu: Wɔpam asaase do ehiafo kɔ nsumaa mu.
5. Dɛ mbrɛ sar do hamu nsoasopɔnkɔ pue kɔhwehwɛ edziban no, Dɛmara so na ehiafo no pue kɔhwehwɛ edziban mbɔdzen do ara; Sar no do na wonya edziban ma hɔn mba.
6. Haban mu na wotwa hɔn mbowa edziban; Na wodzi ndzebɔnyɛfo wenyin ture mu mpɛpɛw.
7. Anadwe nyinara wodzi adagyaw da dɛ wonnyi adzefuradze, Na wonnyi akataho wɔ awɔw mu.
8. Mbepɔw do nsutɔree fɔw hɔn, Na wonnyi guansumabew ntsi wɔyɛ ɔbotan etuu.
9. Binom wɔ hɔ a wɔtsew ngyanka fi enumfo ano, Na wɔgye hianyi hɔ ahobadze:
10. Ma wɔnenam no adagyaw mu a wonnyi adzefuradze, Wɔasoasoa ewifua efiefi no, naaso wɔda kɔm;
11. Wɔyɛ ngo wɔ hɔn afasu mu; Wotsiatsia hɔn nsatwer  do, naaso wodzi nsukɔm.
12. Hɔn a wɔda wuso no apensi fow fi kurow no mu. Na epirafo no hɔn akra su frɛ mboa; Naaso Nyankopɔn nnhu no dɛ emumuyɛdze a.
13. Woyinom na wɔtsew etua wɔ kan no do; Wonnyim n'akwan, Na eso wɔnntsena n'atsempɔn do.
14. Wudzifo dzi kan soɛr ber a adze asa no, na oku hianyi na kɔhweaban; Na anadwe ɔyɛ dɛ wifo.
15. Ɔyefafo enyiwa so tweɔn adansaber, Ɔse dɛ, Enyiwa bi nnkohu me: Na ɔdze akataho kata n'enyim.
16. Sum mu na wobubu adan mu: Naaso obodu enyim kan no, nna wɔatotow hɔnho mbobow mu, Na wɔnnye kan nnyi hwee yɛ.
17. Na hɔn nyinara anapa yɛ hɔn dɛ wu no nwinwin, Osiandɛ wonyim no mu dza oyi hu.
18. Wɔyɛ ehur wɔ nsu enyi; Wɔdom hɔn kyɛfa wɔ asaase do: Na obiara nnkɔ wenyin nture no mu.
19. Dɛ mbrɛ ɔhyew na nsukɔm nan esukwankyɛba no: Dɛmara so na samanadze dze yɛ hɔn a wɔyɛ bɔn no.
20. Awotoa werɛ befir hɔn; nsunsuma bedzi hɔn nam; Wɔrennkaa hɔn bio: Na emumuyɛfo bobubu dɛ dua.
21. Wɔmemen bɔnyin a onnyi ba no: Na wɔnnyɛ ɔbaa kunafo ayamuyie.
22. Naaso Nyankopɔn dze no tum yi akatakyi fi hɔ: Wotum nya asetsena pa, naaso wonnya nkwa ho enyidado biara.
23. Nyankopɔn ma hɔn asetsena yɛ dwudwoodwo, na wɔdze hɔnho twer iyi; Na n'enyiwa wɔ hɔn akwan do.
24. Woehuhor hɔn; naaso mber kakrabaabi na wonnyi hɔ; Nyew, ɔbrɛ hɔn adze, oyi hɔn fi kwan no mu dɛ nyimpa nyinara, Na wotwitwa hɔn gu dɛ eburow mbɛtsem.
25. Ana ɔnntse dɛm a? Afei woana na ɔbɔbɔ me ɔtor, Na ɔakyerɛ dɛ aba biara nnyi m'asɛm yi mu?

## Tsir 25

1. Nna Suhinyi Bildad buaa dɛ,
JOB.25.2, Tumdzi na suro yɛ Nyankopɔn dze; Ɔno na ɔyɛ asomdwee wɔ ne mbea sorɔnsorɔm mu.
3. Ana wobotum ebu no dɔm ano? Na woana na ne kan nnsoɛr no do?
4. Dasanyi besi dɛn atsen wɔ Nyankopɔn enyim? Anaa ɔbɛyɛ dɛn ma nyia ɔbaa awo no no no ho bɛtsew?
5. Hwɛ, bosoom mpo mmpaa hyerɛɛn wɔ n'enyim, Na nworaba so ho nntsew wɔ n'enyi do:
6. Na akantam dasanyi a ɔyɛ nsaamaa yi! Na nyimpa ba a ɔyɛ abowaba yi!

## Tsir 26

1. Na Job see dɛ,
JOB.26.2, Mbrɛ ɔwo esi na aboa nyia onnyi tum a! Mbrɛ ɔwo esi na agye abasa a onnyi ahoɔdzen nkwa a!
3. Mbrɛ ɔwo esi na etu nyia onnyim nyansa fo, Na eyi nyimdzee mu a ɔdɔɔ so akyerɛ a!
4. Na woana na ɔwo aka nsɛm akyerɛ no, Na ebɛn sunsum, na ofi wo mu puei yi?
5. Hɔn a woewuwu ho popo Wɔ nsu na no mu atsefo no ase.
6. Samanadze dzi adagyaw wɔ n'enyim, Na ɔsɛɛ nnyi akataho.
7. Ɔno na ɔtserɛw kwaa mu kata bea kwawee do, Na ɔdze asaase sɛn mbrɛ hwee nnyi.
8. Ɔno na ɔkyekyer nsu hyɛ no mununkum kebii mu; Na mununkum mmpaae wɔ n'ase.
9. Omunum ahengua enyim, Na ɔtserɛw no mununkum mu kata ho.
10. Ɔno na oetwa he wɔ nsu enyi Dze ekodu kan na sum ehyiae.
11. Ɔsor edum ho popo Na hɔn ho bow hɔn wɔ ne nkaenyim ano.
12. Ɔno na ɔdze no tum nu po mu, Na ɔnam ne ntseasee do sɛɛ po dɛnkyɛmnyin.
13. Ɔnam no sunsum do na sor hyehyɛ; Ne nsa na oehwira abowatsena a no ho yɛ har no mu.
14. Hwɛ, iyinom nye n'akwan n'anoano: Na mbrɛ huhuhuhu a yɛtse no wɔ no ho dua suar a! Na no tum asenaman no dze, woana na obotum atse ase?

## Tsir 27

1. Na Job maa n'abɛbusɛm do bio, na ɔsee dɛ,
JOB.27.2, Dɛ Nyankopɔn a oeyi m'eyiedzi kɔ, Na Otumfo no a oeyi me kra awerɛhow no, tse ase yi;
3. Na mber dodow a nkwa da ho wɔ mo mu, Na Nyankopɔn nkwahwea wɔ m'ahwentokura mu yi;
4. Ampaara m'anofamfa rennka nsɛmfun, Nkyii so me tɛkyerɛma nnkɔbɔ ndaadaa dzin.
5. Nyankopɔn mpa ngu dɛ mubobu hom bem: Mirinnyi m'emudzi mmfi moho araa ma ekodu dɛ mubowu.
6. Medze me ndzeyɛtsenenee mu dzendzenndzen, na mirinngyaa mu: M'akoma nnsopa me mber tsentsen a metse ase yi.
7. Wɔmma me tamfo nyɛ dɛ ɔdzebɔnyɛnyi, Wɔmma nyia ɔsoɛr tsia me no nyɛ dɛ brakyewnyi.
8. Na dabrabanyi n'enyidado nye ebɛnadze, aber a Nyankopɔn etwa no do, Aber a oeyi ne kra kɔ no?
9. Ana Nyankopɔn betsie no sufrɛ, Aber a ɔfona bɛba no do no?
10. Ana no ho bɛsɛpɛw no wɔ Otumfo no ho, Na ɔafrɛ Nyankopɔn mber nyinara mu?
11. Mebɛkyerɛkyerɛ hom wɔ Nyankopɔn nsa do; Dza ɔwɔ Otumfo ho no mirinnsiw do.
12. Hwɛ, hom nyinara hom ehu; Ɔyɛ dɛn ntsi na hom ayɛ gyan dɛm yi?
13. Iyi nye nyimpa dzebɔnyɛnyi ne kyɛpɛn a onya no wɔ Nyankopɔn hɔ, Na ahyɛdofo egyapadze a wonya no wɔ Otumfo no hɔ.
14. Sɛ ne mba dɔr a, wɔdɔr ma afona; Na ne yafumba no, edziban remmee hɔn.
15. Hɔn a wofi mu bɛka no wobesie hɔn wɔ owu mu, Na ne mbaa ekunafo runntwa sukwadwom.
16. Sɛ ɔpra dwetɛ hyɛ kuw dɛ huntuma, Na osiesie ntar dɛ dɛtse mpo a;
17. Ɔno dze, obesiesie, na mbom ɔtseneneenyi na ɔdze bɛhyɛ, Na nyia odzi bem no na ɔbɛkyɛ dwetɛ no mu.
18. Osi ne dan dɛ ebubumbaba, Na ɔtse dɛ pata a ɔweɔmfo bɔ.
19. Ɔkɛda hɔ dɛ ɔdzefo, naaso ɔnnkɔsoɛr dɛm bio; Obobue n'enyiwa no, nna onnyi hɔ.
20. Ihu fa no dɛ nsu; Anadwe na ehum wia no kɔ.
21. Boka mframa soa no kɔ, na ofi hɔ kɔ; Na ɔpra no fi ne tsenabew.
22. Na Nyankopɔn bɔtow egu no do, na ɔrenngye no nkwa: Onya pɛ dɛ oguan fi ne nsamu.
23. Nkorɔfo bɔbobɔ hɔn nsamu egu no do, Na wɔabobɔ no do nhwiroma etu no efi ne tsenabew akɔ.

## Tsir 28

1. Ampaara, mona bi wɔ hɔ a dwetɛ wɔ mu, Na bea bi wɔ hɔ ma sika a wɔhor.
2. Dadze wotu no wɔ famu, Na boran wɔnan fi ɔbo mu.
3. Nyimpa tum ma sum no tun twa: Ɔbɔntse araa kodu ekyirekyir Dze hwehwɛ sum kebii na owu no nwinwin mu abo.
4. Na otu mona kronn kɔ mbrɛ nyimpa biara nntse hɔ; Anamɔn a otwa mu no werɛ fir no; Oefi nyimpa nkyɛn sensɛn ekyirekyir, oridzi adande.
5. Asaase a edziban fi mu ba no: Ɔdan n'ase ba sor dɛ gya.
6. N'abo no mu nye hoabo ne dabew, Na ɔwɔ sikamfutuw so wɔ hɔ.
7. Ɔkwan no anoma edzinam bi nnyi mu, Nkyii so ɔkom enyiwa nnhunii.
8. Ahantan mbowa nntsiatsiaa do, Na eso gyata bɔyafo nntwa mu hɔ.
9. Ɔtsen ne nsa ka ɔtwerɛbo botan; Obutuw mbepɔw wɔ no ndwow mu.
10. Ɔno na otwitwa abotan mu aka; Na n'enyiwa hu adze a ɔsom bo biara.
11. Ɔno na osisiw esutsen kwan ma ɔnnsosɔw; Na adze a osuma no, ɔno na oyi pue kan mu.
12. Na nyansa dze, hen na wobohu no? Na ntseasee ananmu so wɔ hen?
13. Dasanyi nnyim no bo; Nkyii so wonnhu no wɔ atseasefo asaase do.
14. Bun dɔnkuronn no se dɛ, Onnyi mo mu: Na po so se dɛ, Onnyi me nkyɛn.
15. Wɔmmfa sika mapa nnya, Nkyii so wonnker dwetɛ mma ne tsibo.
16. Wɔmmfa Ofir sika nntwa ne tsibo, Wɔmmfa epopobibirbo a ɔsom bo, anaa hoabo nntɔ.
17. Sika na ahwehwɛ nnye no nnsɛ: Nkyii so wɔmmfa sika mapa n'edwindze nnsesa.
18. Wɔmmbɔ nankyenema anaa ahwehwɛbo dzin: Nyew, nyansa no bo sen mbota dze.
19. Etiopia kratsebo nnye no nnsɛ, Nkyii so wɔmmfa sika mapa nntwa ne tsibo.
20. Nna dɛm a henfa koraa na nyansa fi ba? Na ntseasee ananmu so wɔ henfa?
21. Osiandɛ wɔdze esuma atseasefo nyinara enyiwa, Na wɔdze akam sor ntumbowa.
22. Ɔsɛɛ na owu se dɛ, Yɛdze hɛn aso atse ne nka.
23. Nyankopɔn na ɔtse no kwan ase, Na ɔno na onyim ne tsenabew.
24. Na ɔno na ɔhwɛ asaase ewiei, Na ohu sor nyina ase:
25. Aber a ɔhyɛɛ mframa dur too hɔ: Nyew, osusu nsu dɛ mbrɛ no nsusui tse no.
26. Aber a ɔhyɛɛ nyankom mbra, Na ɔyɛɛ kwan maa senaman n'enyinam no:
27. Nna ohunii, na ɔdaa no edzi; Otsintsiim no, nyew, na ɔhwehwɛe puei.
28. Na ɔsee nyimpa dɛ, Hwɛ, dɛ irusuro EWURADZE no, nye nyansa; Na irifi bɔn ho eguan, nye ntseasee.

## Tsir 29

1. Na Job maa n'abɛbusɛm do bio, na ɔsee dɛ,
JOB.29.2, Ao kɛtseankyɛ metse no dɛ nkan no abosoom no mu, Dɛ nda no a Nyankopɔn hwɛɛ mo do wɔ mu no;
3. Aber a ne kandzea hyerɛnee wɔ m'etsifi, Na medze ne kan nantsewee wɔ sum mu no;
4. Dɛ mbrɛ metse wɔ me nda pa no mu, Aber a Nyankopɔn n'esumadze wɔ m'asesee do no;
5. Aber a Otumfo no da ho wɔ me nkyɛn, Na me mba so bɔ mo ho aprɔw no;
6. Aber a medze seradze fɔw m'anan ho, Na botan hue ngo esutsen dze ma me no!
7. Aber a mupuei kɔr kuropon ano, Na misiesiee m'egua wɔ abɔntsen do a,
JOB.29.8, Mberantsɛ hun me na wɔdze hɔnho sumae, Na nkɔdaa soɛree gyinagyinae;
9. Mbapɔmba gyaa kasa, Na wɔdze hɔn nsa totoo hɔn ano;
10. Mbakomba ndze taa dzinn, Na hɔn tɛkyerɛma femfaam hɔn anomu.
11. Na aber a asowa tsee no, nna ohyiraa me; Na aber a enyiwa hun me no, nna odzii me dase;
12. Osiandɛ megyee ohianyi a osu frɛ, Na egyanka no so a onnyi obi a ɔbɔboa no no.
13. Nyia ɔreyɛ ayew no ne nhyira baa mo do: Na memaa ɔbaa kunafo n'akoma toow ehurusi ndwom.
14. Mufuraa ndzeyɛtsenenee, na ɔkataa mo ho, Me pɛrpɛr yɛɛ dɛ ahentar na abɔtsir.
15. Meyɛɛ enyiwa dze maa onyifurafo, Na meyɛɛ anan dze maa apakye.
16. Meyɛɛ egya dze maa hianyi: Na nyia minnyim no no mpo n'asɛm mohwehwɛɛ mu maa no.
17. Na mubuu brakyewnyi no n'adadaw, Na muhwiim afonam no fii ne se mu.
18. Nna mesee dɛ, Mubowu wɔ me berɛbuw mu, Na mebɛma me nda adɔɔ so dɛ anhwea:
19. Mo ndwow atsen kɔ nsu ho, Na bɔsu so tɔ gu m'abaw do anadwe nyinara.
20. M'enyimnyam yɛ fofor wɔ mo mu, Na m'egyen dan fofor wɔ me nsamu.
21. Emi na nkorɔfo yɛɛ aso maa me, na wɔtweɔnee, Na wɔyɛɛ komm tsiee m'apam.
22. Me nsɛm ekyir wɔannkasa bio, Na me kasaa tɔɔ hɔn do.
23. Na wɔtweɔɔn me dɛ wɔrotweɔn nyankom; Na wobuee hɔn anomu tɛtɛɛtɛr dɛ wɔregye ɔbɛsɛ nsu.
24. Sɛ meserew mekyerɛ hɔn a, wɔnngye nndzi; Na m'enyim ne ntsewee no wɔnntow nnkyen famu.
25. Mesaan mu yii hɔn kwan, na metsenaa dɛ tsitsir, Na metsenaa dɛ ɔhen wɔ dɔm mu, Dɛ obi a ɔkyekye awerɛhowfo werɛ.

## Tsir 30

1. Na afei hɔn a wɔyɛ mbofra sen me sereserew me, Hɔn a hɔn egyanom mpo mopoow dɛ medze hɔn bɛhyɛ mo nguankuw do nkraman mu no a.
2. Nyew, hɔn nsamu tum no, ebɛn mfaso na ɔbɛyɛ me? Nyimpa a hɔn mu ahoɔdzen asa.
3. Hia na kɔm ntsi wɔafomfɔn; Wɔwewe asaase kɛsɛɛ do wɔ ɔsɛɛ na amamfo kusuww mu.
4. Wɔtsetsew nkyenhaban wɔ ndua do: Na sar do mfuwamfuwa ndwow nye hɔn edziban.
5. Woetu hɔn efi nyimpa mu; Wɔpɔw dzi hɔn ekyir dɛ wodzi wifo ekyir.
6. Bɔnsa mu a hɔ yɛ hu na wɔtsetsee, Wɔ asaase na abotan etu mu.
7. Ndua ntamu na wosu dɛ asoaso, Nsason ase na wɔsam.
8. Wɔyɛ dɛ egyangyantwimba, nyew, nyimpa a wonnyi dzin mba a; Wɔpaam hɔn fii asaase no do.
9. Na afei mabɛyɛ hɔn ndwom, Nyew, mabɛyɛ fen ama hɔn.
10. Mo ho yɛ hɔn nkɔw, wɔbɔ me kyɛ kegyina nkyɛn, Na wɔnntwentweɔn ho koraa dɛ wobehima m'enyi do ntafi mpo.
11. Ɔnam dɛ Nyankopɔn asan m'ahoma na oehiahia mo ho ntsi, Hɔn so wɔatow ahohyɛdo akyen wɔ m'enyim.
12. M'enyimfa do na nkusiwa no soɛr Wosun m'anan fa nkyɛn, Na woyi hɔn sɛɛ akwan ba mo do.
13. Wɔsɛɛ mo kwan, Wɔyɛ ma mo mbusu da edzi, Mekyerɛ nyimpa a wonnyi aboafo.
14. Wɔba dɛ wɔnam tokur a ɔtrɛ mu: Wopirew hɔnho ba mo do wɔ efitu no mu.
15. Hu adan aba mo do, Wɔpam m'enyidzii dɛ mframa; Na me yieyɛ etwa mu kɔ dɛ mununkum.
16. Na afei me kra anan wɔ mo mu; Ahohiahia nda esusuo mo mu.
17. Anadwe hodwow me mbiew mu wɔ mo mu, Na yaw no a ɔwewe me no nngyaa.
18. Me yarba ne dzendzen ntsi m'atar asakyer: Ɔkyekyer mo ho dɛ sortar no kɔn.
19. Ɔatotow me akyen adɛtsebir mu, Na madan dɛ dɛtse na nso.
20. Musu mefrɛ wo, na ɔwo nngye me do: Migyina hɔ, na ɔwo ehwɛ me hann.
21. Ɔwo adan ayɛ etsiɔdzen wɔ mo do; Ɔwo edze wo nsa a ɔyɛ dzen nye me dzi esi.
22. Ɔwo na ama me do ama mframa, Ɔwo na ema metsena do tutu kɔ; Na ɔwo na enan me wɔ ehum mu.
23. Na minyim dɛ ɔwo edze me bɛma owu, Na fi a wɔahyɛ ama atseasefo nyinara mu.
24. Ampaara ɔrenntsen ne nsa nnka efitu ahyɛmukuw; Kaansa ɔyɛ ne sɛɛ mpo a, osian iyinom ntsi obi bosu afrɛ.
25. Ana mennsu amma nyia ɔwɔ fona mu? Ana me kra no werɛ annhow wɔ hianyi ntsi?
26. Naaso ber a m'enyi da papa kwan no, nna bɔn aba; Na aber a morotweɔn kan no, nna sum aba.
27. M'ayamudze hur, na ɔnnhom; Ahohiahia nda aba mo do.
28. Mebir tumm nenam, naaso ommfi ewia: Migyina bagua no mu, na metsea mu frɛ mboa.
29. Mayɛ nua ama mpataku, Na nyɛnko ama nsohor.
30. Mo wer ebir, na orifi mo ho, Na ahohur rehyew me mbiew.
31. Dɛm ntsi me nsankutsen adan nkɔmbɔdzi, Na m'atɛntɛbɛn adan hɔn a wosu ndze.

## Tsir 31

1. Mennye m'enyiwa dzii ahyɛmu dɛ; Monnkɔhwɛ ɔbaabun
2. Na ebɛnadze nye Nyankopɔn ne kyɛfa a ofi sor, Na Otumfo no n'egyapadze a ofi sorsor?
3. Ana ɔnnyɛ mbusu mma brakyewnyi, Na amandzehu so mma emumuyɛfo?
4. Ana nnyɛ ɔno na ohu m'akwan, Na ɔkan m'anamɔntutu nyinara?
5. Sɛ medzi egyangyandze ekyir, Na m'anan apɛ ntsɛm wɔ ndaadaa ho a;
6. Wɔmma wonker me wɔ nokwar nsɛn mu, Na Nyankopɔn bohu me tsenenee;
7. Sɛ m'anamɔn adan efi kwan no do, Na m'akoma dzi m'enyi ekyir nantsew, Na sɛ nkekaa bi fam me nsa ho a:
8. Ɔno dze, wɔmma mundua, na bi so ndzi, Nyew, wɔmma wontutu me haban mu ndɔbaa ngu.
9. Sɛ wɔadaadaa m'akoma akɔ ɔbaa bi ho, Na makɛtsɛw me nyɛnko abowano a:
10. Ɔno dze, wɔmma me yer nyam mma obi, Na obi so mbutuw no do.
11. Na ɔno na ɔyɛ ewudzisɛm kɛse; Nyew, ɔno na ɔyɛ emumuyɛ a ntsɛmbuafo tua ho kaw bɔn.
12. Na ɔno na ɔyɛ gya a ɔhyew kɔ Ɔsɛɛ mu, Na nkyɛ obotutu mo ndɔbaa nyinara.
13. Sɛ mubuu m'akowaa anaa m'afonabaa asɛm enyimtsia, Aber a wɔnye me kasakasae a:
14. Ɔno ebɛnadze koraa na sɛ Nyankopɔn soɛr a mebɛyɛ? Na sɛ ɔbɛsera a, ebɛn mbuae na medze mubobua no?
15. Ana nnyɛ nyia ɔyɛɛ me wɔ yafun mu no na ɔyɛɛ no? Ana nnyɛ obi na osinsiaan hɛn wɔ yafun mu?
16. Sɛ mesianka ehiafo efi hɔn ahwehwɛdze ho, Anaa mama ɔbaa kunafo enyi ebu;
17. Anaa monkotsee medzi mo trɔma, Na egyanka enndzi mu bi a;
18. Dabida, ofi ne mbofraber mu na menyɛɛn no dɛ egya, Na ofi ne na yamu na mayɛ no kwankyerɛfo;
19. Sɛ mehu obi a tam abɔ no ntsi ma ɔrehera, Anaadɛ ɔkɔhweaban dɛ onnyi akataho a;
20. Na sɛ oennhyira me dɛ, Mo nguan ho nhwi na ɔdze bɔɔ no hyew a,
JOB.31.21, Sɛ mama me nsa do etsia egyanka, Osiandɛ minyim dɛ mowɔ tum wɔ kuropon mu a:
22. Ɔno dze, wɔmma m'abatsir nhuan mfi abatsir biew no mu, Na m'abasa mbubu mfi ne biew do.
23. Na amandzehu a ofi Nyankopɔn hɔ yɛɛ hu dze maa me, Na ne kɛseyɛ ntsi, menntum annyɛ ndzɛmba a ɔtse dɛm.
24. Sɛ sika na medze ayɛ m'enyidado, Na mase sika mapa dɛ, Ɔwo nye m'awerɛhyɛmu;
25. Sɛ m'enyi gyee dɛ m'ahodze yɛɛ kɛse ntsi, Na dɛ me nsa kaa no dodow ntsi;
26. Sɛ mohwɛɛ ewia wɔ ber a ɔhyerɛnee, Anaa bosoom dɛ ɔnam ne hyerɛn mu;
27. Na sɛ wɔadaadaa m'akoma nsumaa mu, Na m'ano afew me nsa ho a:
28. Nna nkyɛ mibedzi ator akyerɛ Nyankopɔn a ɔwɔ sor no, Na iyi so yɛ emumuyɛ bi a atsɛmbuafo tua ho kaw.
29. Sɛ m'enyi gyee nyia okyir me no ne nsɛɛe ho, Anaa memaa m'enyi gyee wɔ aber a mbusu too no a;
30. Dabida, mamma m'ano kwan ma ɔannyɛ bɔn, Dɛ medze ndom mibebisa no nkwa.
31. Sɛ m'asesee mu nyimpa annse dɛ, Woana na obotum ehu obi a ne nam ammee no?
32. Ɔhɔho biara annsoɛ abɔntsen do; Osiandɛ mubuebuee mo mbobow maa kwantsennyi;
33. Sɛ mekataa me mbrato do dɛ Adam, Dɛ medze m'emumuyɛ sumaa mo bo mu;
34. Osiandɛ musuroo nyimpadodow kɛse no ntsi, Na ebusua ebusua enyimtsiabu yii me hu, Ma meyɛɛ komm, na memmpue abowano.
35. Ao kɛtseankyɛ meenya obi a obetsie me: Hwɛ, me nsewhyɛdze nye yi, wɔmma Otumfo no mbua me; Na nkyɛ me nsa nka odunwoma  no a me tamfo no akyerɛw no!
36. Ampaara nkyɛ medze bɔto me batsir do; Nkyɛ medze bɛkyekyer moho dɛ abɔtsir.
37. Nkyɛ mebɛka m'anamɔn no dodow akyerɛ no; Nkyɛ mobɔtwe epin no dɛ ɔhenba.
38. Sɛ m'asaase tseatsea mu tsia me, Na n'akɔfi ka bɔ mu su a;
39. Sɛ midzii n'aba bi a menntua kaw, Anaa mama no wuranom ahwer hɔn nkwa a:
40. Wɔmma nsoɛ mfifir nhyɛ ewifua ananmu, Na nkyɛkyɛr nhyɛ atoko ananmu. Job ne nsɛm no abɔ adze.

## Tsir 32

1. Nna mbanyin baasa yi gyaa Job bua, osiandɛ obu noho tseneneenyi wɔ nankasa n'enyi do.
2. Nna Buzinyi Barakel ba Elihu a ofi Ram ebusua mu no, n'ebufuw dzɛwee wɔ Job do, osiandɛ obuu noho tseneneenyi seen Nyankopɔn.
3. Na no bo fuuw ne mfɛfo baasa no so; osiandɛ woennya mbuae biara bio, naaso nna woebu Job fɔ.
4. Afei nna Elihu atweɔn ana ɔrekasa akyerɛ Job, osiandɛ hɔn wɔyɛ mpanyin sen ɔno.
5. Na aber a Elihu hun dɛ mbuae nnyi mbanyin baasa no anomu bio no, nna n'ebufuw dzɛwee.
6. Nna Buzinyi Barakel ba Elihu buae na ɔsee dɛ, Meyɛ abofra, na hom dze wɔyɛ nkɔdaa; Dɛm ntsi na mikyinkyimii, na mammper dɛ mebɛkyerɛ hom m'adwen.
7. Mesee dɛ, Nyinkyɛr nkasa ana, Ɛhɛɛ ma mfe dodow nkyerɛkyerɛ nyansa.
8. Mbom sunsum bi wɔ nyimpa mu, Na Otumfo no no sunsum na ɔma hɔn ntseasee.
9. Nnyɛ akɛsefo na wɔyɛ enyansafo, Nkyii so nnyɛ hɔn a woenyin no na wɔtse atsɛmbusɛm ase.
10. Dɛm ntsi na mese dɛ, Hom ntsie me; Mo so mebɛkyerɛ m'adwen.
11. Hwɛ, motweɔɔn hom nsɛm, Meyɛɛ aso maa hom ntsɛnyiyi, Mber a hom rohwehwɛ dza wɔbɛse no.
12. Nyew, mekyɛɛn aso maa hom, Na hwɛ, obiara nnyi hɔ a ne nsɛm bɔɔ Job, Na otumii buaa no.
13. Hom nhwɛ yie ma hom annse dɛ, Yeehu nyansa; Nyankopɔn na ɔbɔ no gu, nnyɛ nyimpa a:
14. Na ɔnnhyehyɛɛ ne nsɛm nntsiaa me; Nkyii so meremmfa hom nsɛm mu mbua no.
15. Hom ho abow hom, mmbua bio: Hom nnyi asɛm kor mpo ka.
16. Na montweɔn, osiandɛ hom nnkasa ntsi, Osiandɛ hom gyina hɔ dzinn, na hom mmbua bio ntsi?
17. Emi so mubobua m'afamu dze, Emi so mebɛkyerɛ m'adwen.
18. Na nsɛm ahyɛ me ma; Sunsum a ɔwɔ mo mu no hyɛ me.
19. Hwɛ, me yafun tse dɛ nsa a wonntuu ano; Ɔtse dɛ nsa nwoma nkotoku afofor a ɔreyɛ apaapaa.
20. Mebɛkasa, ma mo ho atɔ me; Mubobue m'anofamfa na mebua.
21. Ɔmmpar me, mma mma monnhwɛ nyimpa biara enyim; Nkyii so meremmfa abɔdzin ndzɛfɛdzɛfɛw mma nyimpa biara.
22. Na minnyim abɔdzin ndzɛfɛdzɛfɛw ma, Ɔno dze nkyɛ me yɛfo bɛfa me akɔ ntsɛmara.

## Tsir 33

1. Na afei Job, tsie me kasaa ɛ, Na yɛ aso ma me nsɛm nyinara.
2. Afei hwɛ, mebue m'ano, Me tɛkyerɛma rekasa wɔ m'adadaw mu.
3. Me nsɛm bɛka m'akoma ne tsennyɛ: Na dza m'anofamfa nyim no wɔbɛka no pefee.
4. Nyankopɔn no sunsum na ɔyɛɛ me, Na Otumfo no n'ahom na ɔmaa me nkwa.
5. Sɛ ibotum a, bua me; Siesie wo nsɛm yie wɔ m'enyim, soɛr gyina.
6. Hwɛ, mowɔ Nyankopɔn afamu dɛ woara: Mo so awendɛtse na wɔdze yɛɛ me.
7. Hwɛ, mo ho hu remma innsuro, Nkyii so mo nhomdo rennyɛ wo do dur.
8. Ampaara ɔwo akasa wɔ m'asomu, Na matse wo nsɛm dɛ,
JOB.33.9, Mo ho tsew, mbrato nnyi mo ho; Midzi bem, nkyii so emumuyɛ bi nnyi mo mu:
10. Naaso hwɛ, Nyankopɔn hwehwɛ mansosɛm bi etsia me, Obu me dɛ ne tamfo;
11. Ɔdze m'anan ahyehyɛ mpokyerɛ mu, Ɔhyɛ m'akwan nyinara nsew.
12. Afei tsie ɛ, Job, hwɛ, murubua wo, iyi mu na enntsen; Osiandɛ Nyankopɔn so sen dasanyi.
13. Ɔyɛ dɛn ntsi na ɔwo nye no perper? Osiandɛ ommbu ne nsɛm biara ho nkontaa.
14. Osiandɛ Nyankopɔn kasa prɛko, Nyew, mprɛnu, sɛ nyimpa nndwen ho mpo a.
15. Adaaso mu, anadwe enyido adzehu mu, Aber a nda heii atɔ adasa do, Mpa do nkomtɔ mu;
16. Nna obue adasa hɔn aso, Na ɔsɔw hɔn nkyerɛkyerɛ ano,
JOB.33.17, Ama ɔaatwe nyimpa aasan efi ne ndzeyɛɛ ho, Na oeeyi nkontompɔ efi nyimpa ho esuma;
18. Ɔno na ɔtwe ne kra ekyir fi mona mu, Na no nkwa so fi afona ano wu mu.
19. Wɔdze yaw so tsia no wɔ ne mpa do, Na ne mbiew mu daa aperper:
20. Na no nkwa kyir edziban, Na ne kra kyir adɔkɔdɔkɔ edziban.
21. No honam wew, ma wonnhu; Na ne mbiew a wonnhu no puepue.
22. Nyew, ne kra twe bɛn mona no, Na no nkwa so bɛn asɛɛfo no.
23. Sɛ bɔfo bi wɔ ne nkyɛn, Ɔkyeame bi, apem mu ɔbaako bi, Dɛ ɔrekyerɛ nyimpa dza ɔtsen ma no a;
24. Nna ohu no mbɔbɔr, na ɔse dɛ, Gye no fi mona no mu nkɔree mu, Na menya apondze a,
JOB.33.25, Ɔno no honam bɛyɛ frɔmfrɔm asen abofra dze; Ɔsan kɔ ne mberantsɛber nda mu:
26. Ɔbɔ Nyankopɔn mpaa, na n'enyi sɔ no: Ma ɔdze ehurusi hu n'enyim: Na ɔdan dasanyi ne tsenenee ma no.
27. Ɔno na ɔtow ndwom wɔ nyimpa enyim, na ɔse dɛ, Mayɛ bɔn, na makyeakyea dza ɔtsen, Naaso ɔnnye me enndzi no wenwennwen:
28. Ɔno na ɔagye me kra efi mona no mu nkɔree mu, Na mo nkwa bɔhwɛ kan.
29. Hwɛ, yinom nyinara na Nyankopɔn yɛ, Mprɛnu, nyew mprɛnsa, wɔ nyimpa ho,
JOB.33.30, Dɛ ɔdze ne kra bɛsan efi mona no ho, Ma wɔdze nkwa kan aadan no kan.
31. Hyɛ no nsew yie, Job, tsie me: Mua w'ano, ma menkasa.
32. Sɛ ewɔ asɛm bi ka a, bua me: Kasa, na mepɛ dɛ mubu wo bem.
33. Sɛ ɔnntse dɛm a, ɔno tsie mara: Mua w'ano, na menkyerɛ wo nyansa.

## Tsir 34

1. Elihu sɔɔw ne kasaa do dɛ,
JOB.34.2, Enyansafo, hom ntsie me nsɛm; Na hom a hom wɔ nyimdzee, hom mma me aso.
3. Na asowa na ɔsɔ nsɛm hwɛ, Dɛ mbrɛ adadaw so sɔ edziban hwɛ no.
4. Wɔmma yɛnsan mu nyi dza ɔtsen mma hɛnho: Wɔmma yenhu dza oye wɔ hɛnara hɛn mu.
5. Osiandɛ Job ase dɛ, Metsen, Na Nyankopɔn agye me bem kɔ:
6. Naaso me bem mu ara na woebu me torfo; M'epirakur nnyi edur, kaansa mbrato nnyi mo mu mpo a.
7. Nyimpa bɛn na ɔtse dɛ Job a Ɔnom emumuyɛ dɛ nsu?
8. Nyia ɔkɔ emumuyɛ anyɛnkoyɛ mu, Na ɔnye nyimpa bɔn nantsew no a.
9. Osiandɛ ɔase dɛ, Ɔnnyɛ mfaso biara mma nyimpa Dɛ ɔnye Nyankopɔn bɛnantsew.
10. Dɛm ntsi hom a hom wɔ ntseasee, hom ntsie me: Ɔmpar Nyankopɔn, dɛ ɔbɛyɛ ndzeyɛbɔn; Na Otumfo no, dɛ ɔbɛyɛ emumuyɛ.
11. Osiandɛ nyimpa n'edwuma ho kaw na otua no, Na ɔma nyimpa biara nya no dɛ mbrɛ n'akwan tse.
12. Nyew, ampaara, Nyankopɔn rennyɛ adzebɔn. Nkyii so Otumfo no rennkyea atsɛmbu.
13. Woana na ɔdze asaase hyɛ ne nsa? Anaa woana na oesiesie wiadze nyina?
14. Sɛ ɔnoara yɛ n'adwen dɛ, Ɔbɔtwe sunsum na n'ahom nyinara aba ne nkyɛn a;
15. Nkyɛ honam nyinara bɔbɔ mu asɛɛ; Na nyimpa asan akɔ huntuma mu bio.
16. Afei sɛ ewɔ ntseasee a, tsie iyi: Yɛ aso ma me nsɛm.
17. Aso obi a okyir pɛrpɛr bɔhwɛ aman do? Na ɔwo ibobu nyia ɔtsen na ɔyɛ katakyi no fɔ?
18. Ana ɔfata dɛ wɔbɛse ɔhen dɛ, Ohuhunyi nye wo? Anaa ekunyin dɛ, Ndzebɔnyɛfo nye hom.
19. Na burbur nyia ɔmmfɛr mbapɔmba enyim, Na eso ommbu obirɛmpɔn bi nnsen kɔhweaban? Na hɔn nyinara wɔyɛ ne nsaano edwuma.
20. Amonmu ara na wowu, mekyerɛ esuom a; Ɔman no hihim na wɔsen kɔ, Na akatakyi no wɔpra hɔn kɔ, wɔnndze nsa.
21. Na n'enyiwa wɔ nyimpa n'akwan do, Na ohu no nkɔree nyinara.
22. Sum bi nnyi hɔ, na owu nwinwin bi so nnyi hɔ, A emumuyɛfo dze hɔnho bosuma.
23. Na onnhia Nyankopɔn biribiara bio dɛ obohu no nyimpa ho, Ana ɔaama ɔakɔ n'enyim atsɛmbu mu.
24. Obubu akatakyi mu esinesin wɔ akwan a wɔnnhwehwɛ no mu, Na ɔdze binom hyehyɛ hɔn ananmu.
25. Dɛm ntsi ɔhyɛ hɔn ndwuma nsew; Na obutuw hɔn anadwe, ma wɔsɛɛ.
26. Ɔbobɔ hɔn dɛ ndzebɔnyɛfo Wɔ nyimpa enyi do petee;
27. Osiandɛ wofii n'ekyir danee faa nkyɛn, Na wɔammpɛ dɛ wobu n'akwan biara bi.
28. Ma wɔama hianyi ne nkekamu edu ne nkyɛn, Na ɔatse amandzehufo nkekamu.
29. Sɛ ɔno ma ahodwe a, nna woana koraa na obotum ebu fɔ? Na sɛ ɔdze n'enyim suma a, woana na obotum ahwɛ no? Sɛ wɔreyɛ ama man o, nyimpa baako o, pɛr:
30. ama ennsuronyame nyimpa no eenndzi hen, Ma obi eennsua man no efir.
31. Na aso obi see Nyankopɔn dɛ, Masɔw ntsea, na morommfom bio?
32. Dza munnhu no, woara kyerɛkyerɛ me: Sɛ mayɛ emumuyɛdze a, merennyɛ bio anaa?
33. Aso n'akatua bɛyɛ dɛ mbrɛ woara epɛ, ma eropow yi? Osiandɛ ɔwo na ewɔ dɛ esan mu yi, na nnyɛ emi a: Dɛm ntsi dza woara inyim no, ka.
34. Nyimpa a wɔwɔ ntseasee no bɛse me dɛ, Nyew, nyimpa nyansafo a otsie me no bɛse me dɛ:
35. Job kwetsir nyimdzee kasa, Na nyansa nnyi ne nsɛm mu.
36. Kɛtseankyɛ wɔaasɔ Job ahwɛ ekodu ewiei, Osian no mbuae a ɔtse dɛ emumuyɛfo dze ntsi.
37. Osiandɛ ɔdze etuatsew so ka no bɔn ho, Enyimtsiabu mu na ɔbɔ ne nsamu wɔ hɛn mu, Na ɔma ne nsɛm dɔɔ so tsia Nyankopɔn.

## Tsir 35

1. Elihu sɔɔw ne kasaa do dɛ,
JOB.35.2, Ana ɔwo ihu iyi dɛ odzi mu, Na ese dɛ Nyankopɔn beyi me efi mu yi?
3. Naaso ɔwo ese dɛ, Ebɛn yie na ɔbɛyɛ ama wo? Na, ebɛn mfaso na mibenya, asen dɛ meyɛɛ bɔn?
4. Mubobua wo, Na wo mfɛfo a wɔka wo ho no.
5. Hwɛ sor, na hu; Na hwɛ wimu a ɔkrɔn sen wo no.
6. Sɛ ayɛ bɔn a, ebɛnadze na eyɛ tsia no? Na sɛ wo mbrato dɔɔ so a, ebɛnadze na edze yɛ no?
7. Sɛ ɔwo etsen a, ebɛnadze na edze ma no? Anaa ebɛnadze na ɔgye no wɔ wo nsamu?
8. Nyimpa a ɔtse dɛ ɔwo na wo ndzeyɛbɔn bɛka no; Na nyimpa ba na wo tsenenee bɛyɛ no mfaso.
9. Ahohiahia dodow ntsi na ɔma wosu frɛ; Akatakyi basa ntsi na ɔma wosu frɛ mboa.
10. Naaso obi nnse dɛ, Ehen na mo Bɔfo Nyankopɔn wɔ, Nyia ɔma ndwom anadwe;
11. Nyia ɔkyerɛkyerɛ hɛn sen asaase do mbowa, Na ɔyɛ hɛn enyansafo sen sor ntumbowa no?
12. Hɔ na wosu frɛ, na obi nngye do, Osian nyimpa bɔn hɔn nkontompɔ ntsi.
13. Ampaara Nyankopɔn rinntsie egyangyansɛm, Nkyii so Otumfo no rummbu no hwee.
14. Na akantam mber a ɔwo erese dɛ ɔwo nnhu no no, Asɛm no da n'enyim, na ɔwo etweɔn noara.
15. Na afei, osiandɛ ɔmmbae wɔ n'ebufuw mu, Nkyii so ommbu ahopɔw hweeara;
16. Ntsi na Job bue n'ano wɔ egyangyansɛm mu; Na okwetsir nyimdzee na ɔma ne nsɛm dɔɔ so no.

## Tsir 36

1. Elihu wiee ne kasaa no dɛ,
JOB.36.2, Ma me kwan kakra, na menkyerɛ wo; Osiandɛ mowɔ asɛm bi so ka wɔ Nyankopɔn afamu.
3. Mebɛfa me nyimdzee wɔ ekyirekyir, Na mebu mo Bɔfo no bem.
4. Na nokwar, me nsɛm nnyɛ akɔhwi: Obi a odzi mu wɔ nyimdzee mu nye wo wɔ hɔ.
5. Hwɛ, Nyankopɔn yɛ Ɔkɛse na ommbu obiara enyimtsia; Ɔyɛ katakyi wɔ ntseasee ahoɔdzen mu.
6. Ɔnnkora ndzebɔnyɛfo hɔn nkwa do: Mbom ɔdze ahohiahiafo bem ma hɔn.
7. Onnyi n'enyiwa mmfi atseneneefo do: Mbom ɔma wɔnye ahemfo tsena ahengua do, Na ɔma wɔtsena do daa, na wɔama hɔn do.
8. Na sɛ wogu hɔn wɔ mpokyerɛ mu, Na wɔdze ahohiahia ahoma kyekyer hɔn a;
9. Nna ɔkyerɛ hɔn hɔn edwuma, Na hɔn mbrato, dɛ wɔamema hɔnho do.
10. Obue hɔn aso so dze ma nkyerɛkyerɛ, Na ɔhyɛ dɛ wɔnsan mfi emumuyɛ mu.
11. Sɛ wotsie na wɔsom no a, Wobedzi hɔn nda wɔ prɔmprɔmyɛ mu, Na hɔn mfe so wɔ enyigye mu.
12. Na sɛ woenntsie a, wɔbɔtotɔ wɔ afona ano, Na woekwetsi nyimdzee ewuwu.
13. Na hɔn a wɔyɛ akoma mu ennsuronyamefo boaboa ebufuw ano: Sɛ ɔkyekyer hɔn a, wonnsu mmfrɛ mboa.
14. Wowu wɔ mberantsɛber mu, Na wɔhwer hɔn nkwa wɔ ahoɔfifo mu.
15. Oyi ahohiahiafo fi hɔn ahohia mu, Na obue hɔn aso wɔ atseetsee mu.
16. Nkyɛ ɔpɛ dɛ ɔgye ɔwo so fi ahohia mu Kɔ bea tɛtɛr bi do, mbrɛ ahokyer nnyi hɔ; Na seradze ayɛ wo pon do edziban no ma.
17. Naaso ndzebɔnyɛfo atsɛmbu ahyɛ wo ma: Atsɛmbu na pɛrpɛr esuo wo mu dzendzenndzen.
18. Osiandɛ ebufuw wɔ hɔ ntsi, hwɛ yie ɔno bɛyɛ na w'ahonya egya wo kɔ; Nkyii so mma mma mpatadze ne kɛseyɛ nndan wo mmfa nkyɛn.
19. Ana w'ahonya botum agye wo, dɛ ɔwo nnkɔkɔ ahohia mu, Anaa w'ahoɔdzen tum nyinara?
20. Mma mmper anadwe ho, Dɛ ɔmbɛpra aman mfi hɔn ananmu.
21. Hwɛ yie, mma nngye emumuyɛ enyi: Na iyi na ɔwo w'enyi gye ho sen ahohiahia.
22. Hwɛ, Nyankopɔn yɛ no tum mu akɛsedze: Woana na ɔyɛ ɔkyerɛkyerɛfo tse dɛ ɔno?
23. Woana na ɔdze no kwan ahyɛ no do? Anaa woana botum ase dɛ, Ɔwo ayɛ emumuyɛ?
24. Kaa dɛ ebɛkamfo n'edwuma, Dza nyimpa atow ho ndwom no.
25. Nyimpa nyinara ahwɛ ara; Dasanyi hwɛ no ekyirekyir.
26. Hwɛ, Nyankopɔn so, na yennyim no; Ne mfe no dodow nnyi nhwehwɛmu.
27. Na ɔno na ɔtwe nsu atɔw atɔw a Ofi n'ehubɔhubɔw mu sosɔw tɔ nyankom:
28. Dza wimu hue gu famu Na ɔsosɔw gu nyimpa do pii no.
29. Nyew, ana obi botum atse mununkum ne ntserɛwmu ase, N'ehuntsae mu asenaman no?
30. Hwɛ, ɔtserɛw ne kan mu; Na ɔkata po n'ase do.
31. Na ɔnam yinom do na obu aman atsɛn; Ɔno na ɔdze edziban piigyan ma.
32. Ɔdze enyinam katakata ne nsa ho; Na ɔhyɛ ne mbra ma ɔtow bɔ botae no.
33. No mbobɔmu no ka ne mbae no ho asɛm, Mbowakuw so ka asɛm wɔ ehum a ɔreba ho.

## Tsir 37

1. M'akoma popo wɔ iyi ho, Na otutu fi n'ananmu.
2. Hom ntsie ne ndze ne dede, Na ndze a ofi n'anomu fir no.
3. Ɔnoara na ogyaa mu wɔ sor nyina ase, Na n'enyinam kodu asaase ewiei.
4. N'ekyir no na ndze bi bobɔ mu; Ɔdze no tumdzi ndze no tow asenaman: Na sɛ wɔtse ne ndze a, onnsianka hɔn.
5. Nyankopɔn dze ne ndze tow asenaman nwanwa mu; Ndzɛmba akɛseakɛse na ɔyɛ a yenntum nntse ase.
6. Na ɔse esukwankyɛba dɛ, Tɔ asaase do; Nyankom so no nsutɔree, Na n'ahoɔdzen nsu akɛse no so dɛmara.
7. Ɔno na ɔsɔɔw nyimpa biara ne nsaano: Ama nyimpa a ɔayɛ hɔn no nyinara eehu.
8. Nna mbowadoma kɔ hɔn sumabew, Na wɔtsenatsena hɔn etu mu.
9. Pomu afamu pia no mu na ehum ba: Na awɔw so fi kwaamu afamu.
10. Ɔnam Nyankopɔn n'ehuhuw do na wɔdze nsubo ma; Na nsu no ne tɛtɛr no ada.
11. Nyew, fɔɔfɔɔ ara na ɔdze soa mununkum kebii no, Ɔtsɛw n'enyinam mununkum no mu tɛtɛr:
12. Na ɔnam no kwankyerɛ do dandan bɔ aprɔw, Wɔ wiadze nyina na asaase enyi Ama wɔaayɛ biribiara a ɔhyɛ hɔn:
13. Sɛ ɔdze ma nkyerɛkyerɛ o, ɔdze ma asaase o, Ɔdze ma adɔyɛ o, ɔyɛ ma ɔba.
14. Job, tsie iyi: Gyina dzinn, na dwen Nyankopɔn n'anwanwa dwuma ho.
15. Ana ɔwo inyim mbrɛ Nyankopɔn dze ne mbra soa hɔn, Na ɔma no mununkum mu enyinam hyerɛn?
16. Ana ɔwo inyim mununkum nkerii, Nyia odzi mu wɔ nyimdzee mu no n'anwanwa dwuma no?
17. Mbrɛ wo ntar mu si yɛ hyew, Aber a osian pomu afamu mframa ntsi, ma asaase ayɛ dzinn no?
18. Ana ɔwo ibotum enye no atsɛw wimu a Ɔyɛ dzen dɛ ahwehwɛ a woegu?
19. Kyerɛ hɛn dza yɛnka nkyerɛ no; Na osian sum ntsi yerunntum nnhyehyɛ hɛn kasaa.
20. Ana wɔnka nkyerɛ no dɛ merepɛ maakasa? Anaa nyimpa bi pɛ dɛ wɔmen no?
21. Na afei nyimpa nntum nnhwɛ kan aber a ɔayɛ hyɛnn wɔ wimu no: Aber a mframa etwa mu, na ɔama hɔ atsew no.
22. Kwaamu afamu na sika senasena fi ba: Nyankopɔn wɔ tumdzi a ɔyɛ hu wɔ no do.
23. Otumfo no ho dze, yerunntum nnhu no; ɔyɛ abɔso wɔ tum mu: Na ɔrenntseetsee wɔ atsɛmbu na pɛrpɛr dodow mu.
24. Dɛm ntsi nyimpa suro no: Osiandɛ ommbu hɔn a wɔyɛ akoma mu enyansafo bi.

## Tsir 38

1. Nna EWURADZE fi ehum no mu buaa Job dɛ,
JOB.38.2, Woana nye nyia ɔnam nsɛm a nyimdzee nnyi mu do bir afotu enyi yi?
3. Afei bɔ w'asen do dɛ barimba; Na mibebisa wo, na ɔwo eyi me ano.
4. Aber a motoo asaase ne fapem no na ɔwo ewɔ hen? Sɛ ewɔ ntseasee a, ka ɛ.
5. Woana na ɔdze no nsusui too hɔ, sɛ inyim a? Anaa woana na ɔtseen ahoma mu wɔ do?
6. Ebɛnadze do na wɔdze ne fapem tsintsimii? Anaa woana na ɔdze kutuwdo bo no toe?
7. Aber a adzekyee nworaba bɔɔ mu toow ndwom, Na Sor dɔm nyinara bɔɔ ose wɔ enyigye ntsi no?
8. Anaa woana na ɔtotoow po mbobow mu. Aber a obui faa do, dɛ gyama ofi yafun mu rupue no;
9. Aber a medze mununkum yɛɛ n'akataho Na sum kebii so yɛɛ n'abɔyamu no,
JOB.38.10, Na mehyehyɛɛ me mbra maa no, Na misisii adaban na mbobow,
JOB.38.11, Na mesee dɛ, Eha yi na bra bodu, na mma nntra, Na eha ara na w'asorɛkye ntsɛntsɛn no mbegyina, no?
12. Ana ofitsi dɛ wo nda hyɛɛ ase yi ahyɛ anapa do pɛn, Na ama adzekyee ehu ne dzibew;
13. Ama ɔaata esuo asaase n'atsaban mu, Na wɔaapopo ndzebɔnyɛfo efi do da?
14. Ɔadan dɛ dɛtse a ɔhyɛ nsɔwano ase; Na ndzɛmba nyinara sisi hɔ dɛ ntar:
15. Na hɔn kan no wɔdze akam ndzebɔnyɛfo, Na abasa a wɔama do no woebu mu.
16. Ana akɛhɛn po no nsunyiwa mu? Anaa anantsew bun eduodoo eduodoo mu?
17. Ana woeyi wu no mbobotsen no akyerɛ wo? Anaa ehu wu no nwinwin mbobotsen no?
18. Ana ehu asaase ne tɛtɛr mu? Sɛ inyim ne nyinara a, ka ɛ.
19. Ehen na kwan a wɔdze kɔ kan ne tsenabew wɔ, Na sum so, n'ananmu wɔ hen?
20. Ma ɔwo edze bɔkɔ ne he do, Na ɔwo ahyɛ ne fi ho akwan no nsew?
21. Ɛhɛɛ, ɔwoara inyim, nna wɔawo wo bi a, Nna edzi mfe pii so!
22. Ana akɛhɛn esukwankyɛba no korabea, Anaa ehu sorbo no korabea no,
JOB.38.23, Dza makora do esie fona mber, Ama ko na sa da no?
24. Ebɛn kwan na kan nam do hyerɛn, Dza ɔdze boka mframa bɔ asaase do no?
25. Woana na oeyiyi aka ama nsuyirii, Anaa kwan ama senaman n'enyinam no;
26. Dɛ ɔbɛma nyankom atɔ asaase mbrɛ nyimpa nnyi no do; Sar a nyimpa nnyi mu no do;
27. Dɛ ɔbɛma daadzehun amamfo no amee; Na ɔama mfunoma no afefɛw?
28. Ana nyankom wɔ egya? Anaa woana na ɔwoo bɔsu a ɔsosɔw no?
29. Woana ne yafun mu na nsubo fi ba? Na sor bɔsu kyenkyenee no, woana na ɔwoo no?
30. Nsu da dɛ ɔbo, Na bun no n'enyi apam.
31. Ana ɔwo ibotum akyekyer Aberwa na mba no n'ahoma, Anaa asan Etsekwagyan n'abɔyamu?
32. Ana ɔwo botum eyi ewia kwan mu nworaba no epue wɔ ne ber mu? Anaa egya Ɔbɔɔ nda esuon nye ne mba?
33. Ana ɔwo inyim sor mbra? Na ibotum ahyehyɛ no tumdzi wɔ asaase do?
34. Ana ɔwo ibotum ama wo ndze do ekodu mununkum mu, Ama nsu pii aabɛkata wo do?
35. Ana ɔwo ibotum asoma enyinam, ma wɔaakɔ, Na wɔaase wo dɛ, Hɛn nye yi?
36. Woana na ɔdze nyansa ahyɛ akoma mu? Anaa woana na ɔdze ntseasee ama adwen?
37. Woana na ɔdze nyansa botum akan mununkum? Anaa woana na ohue sor nsu nkotoku no gu,
JOB.38.38, Aber a huntuma no pem yɛ siw, Na dɛtse atɔw atɔw no abɔ mu afemfam ho no?
39. Ana ɔwo na eyɛ ha nya afonam ma gyataber, Anaa ema ngyatamburwa mee,
JOB.38.40, Aber a wobutubutuw hɔn etu mu, Na wɔtsetse dɔtɔ mu dɛ wɔretsɛw no?
41. Woana na osiesie akonkoran n'edziban ma no, Aber a ne mba su frɛ Nyankopɔn, Na wokyin wɔ edziban a ho ayɛ dzen ntsi no?

## Tsir 39

1. Ana ɔwo inyim mber a botan do iwi dze wo? Anaa ɔwo ehyɛ aber a ndoa dze ko awoo nsew?
2. Ana ɔwo ekan abosoom dodow a hɔn efur dze nyin? Anaa ɔwo inyim mber a wɔdze wo?
3. Wɔkotow wɔwo hɔn mba, Wɔtow hɔn yaw kyen.
4. Hɔn mba kokwa, wonyin wɔ haban mu; Wofir edzi kɔ, na wɔnnsan mmba bio.
5. Woana na oegyaa hamu asoaso dɛ ɔmfa noho ndzi? Anaa woana na ɔasan hamu asoaso nkyehoma?
6. Nyia medze sar pradada no ayɛ ne fi, Na nkyen asaase no yɛ ne tsenabea.
7. Ɔsereserew kurow ne gyigyeegye, Nkyii so ɔnntse ɔkafo ntseatseamu no.
8. Mbepɔw do nkyinii nye n'edzidzibea, Na odzi adze momon biara ekyir.
9. Aso ɔnantwi bɔyafo bɛpen dɛ ɔsom wo? Anaa ɔbɛtsena wo mbowa edzidzidaka ho?
10. Ana ɔwo edze ahoma bɛsa ɔnantwi bɔyafo wɔ funtumka ho? Anaa obofuntum abɔn no edzi w'ekyir?
11. Ana ebɔtwer no, osiandɛ n'ahoɔdzen so ntsi? Anaa ibegyaa w'edwuma mu ama no?
12. Ana ebɛgye no edzi dɛ ɔno na ɔdze w'aba bɛba fie, Na ɔaboa w'ewuporoweebea eburow no ano?
13. Sohor bɔ n'atsaban mu ehurusidzi mu; Ana ne ntsaban na ne ntɛkyerɛ tse dɛ esukɔnkɔn dze?
14. Ɔtow na ogyaa ne nkyirefuwa wɔ asaase do, Na ɔbɔ no hyew wɔ huntuma mu.
15. Na no werɛ fir dɛ anan botum adwerew no, Anaa abowa bɔyafo betsiatsia do.
16. Ɔyɛ etsiɔdzen wɔ ne mba do, dɛ gyama wɔnnyɛ nedze: Kaansa ne berɛ yɛ gyan mpo a, ɔmmfa no ho;
17. Osiandɛ Nyankopɔn ama nyansa abɔ no, Nkyii so ɔamma no ntseasee.
18. Aber a ɔma noho do wɔ sor no, Ɔsereserew pɔnkɔ na no do tsefo.
19. Ana ɔwo edze pɔnkɔ n'ahoɔdzen maa no? Anaa ɔwo edze nhwi hugyaa ahyehyɛ no kɔn?
20. Ana ɔwo na ayɛ no ma ohuruhuruw dɛ abɛbɛw yi? Ma no hwenmubɔ ne dzenyɛ tu akoma yi?
21. Ɔtwerɛw bɔnsa mu, na odzi ehurusi wɔ n'ahoɔdzen mu: Opue kehyia akofo a woemia.
22. Osi suro atwetwe, na n'abaw mu mmbu; Nkyii so ɔnnsan ekyir mmfi afona enyim.
23. Egyen kotoku wosow wɔ no do, Peaa na egyen menaba gyaframee so.
24. Ɔdze enyiber gyigyeegye men asaase no; Nkyii so ɔnngye nndzi dɛ ɔyɛ abɛn ndze.
25. Mpɛn dodow a abɛn hɛn no, nna ɔtsea mu dɛ, Yɛɛ! Na ɔtse ko hua wɔ ekyirekyir, Asafohemfo mbobɔmu, na esebɔ no.
26. Ana ɔnam wo nyansaa do na akrɔma tu, Na ɔtserɛw ne ntsaban mu wɔ pomu afamu?
27. Ana ɔnam w'anosɛm do na ɔkɔrpɔn ma noho do, Na ɔyɛ no buw wɔ sor?
28. Ɔtse botan do, na ɔwɔ ne dabew wɔ hɔ, Botan ano hwironhwirom, na akoban do.
29. Hɔ na ofi serasera afonam; N'enyiwa hu no ekyirekyir.
30. Ne mba so hwiew bɔgya: Na mbrɛ atɔfo wɔ no, hɔ na ɔwɔ.

## Tsir 40

1. Nkyii so EWURADZE see Job dɛ,
JOB.40.2, Aso nyia ɔyɛ nyiyiano no ɔnye Otumfo no bɛham? Nyia ɔnye Nyankopɔn gye kyim no, wɔmma ombua ɛ.
3. Nna Job buaa EWURADZE dɛ,
JOB.40.4, Hwɛ, musuar; mumbua wo dɛn? Me nsa na medze to m'ano.
5. Makasa prɛko, na murummbua; Nyew, mprɛnu, na moronnkɔ kan bio.
6. Nna EWURADZE fi ehum no mu buaa Job dɛ,
JOB.40.7, Afei bɔ w'asen do dɛ barimba: Mibebisa wo, na ɔwo aka akyerɛ me.
8. Ana ɔwo bogura m'atsɛmbu no so? Ibobu me fɔ, ma ɔwo edzi bem.
9. Anaa ewɔ abasa a ɔtse dɛ Nyankopɔn dze? Na edze ndze a ɔtse dɛ nedze bɔbɔ mu?
10. Afei fa akɛseyɛ na tumdzi hyehyɛ woho; Na fa enyimnyam na ahoɔfɛw kata woho.
11. Hue w'ebufuw mbordo no gu: Na hwɛ obiara a ɔyɛ ntsɛn na brɛ no adze.
12. Hwɛ obiara a ɔyɛ ntsɛn, na fa no bra famu; Na tsiatsia ndzebɔnyɛfo do wɔ mbrɛ wogyinaa no.
13. Fa hɔn bɔ mu suma huntuma mu, Kyekyer hɔn enyim wɔ nsumaa bea no do.
14. Nna emi so mebɛka no wo ho Dɛ wankasa wo nsa enyimfa na ɔbɛgye wo.
15. Afei hwɛ esuson a meyɛɛ no kaa wo ho no; Odzi efuw dɛ nantwi.
16. Afei hwɛ, n'ahoɔdzen wɔ ne sisiw mu, Na no tum wɔ ne yafun mu ntsin mu.
17. Ohim no dua dɛ nkyindur ndua: Ne nserɛ mu ntsin so pempam ho.
18. Ne mbiew yɛ dɛ boran a woehun mu; N'akwaa tse dɛ adaban.
19. Ɔno nye Nyankopɔn akwan no mu tsitsir: Nyia ɔyɛɛ no no nkotsee na obotum ama n'afona aka no.
20. Ampaara mbepɔw fa edziban ma no; Hɔ na hamu mbowadoma nyinara gor.
21. Nsoɛndua ase na ɔda, Ndzɛmbir na atakyɛ nsumaa mu.
22. Nsoɛndua dze no nwinwin kata no do, Esukɔn do ndua bɔ no aprɔw.
23. Hwɛ, sɛ esutsen yir a, no ho mmpopo: Sɛ Jordan yir kodu n'ano mpo a, n'akoma nntu.
24. Aso obi bɛkyer no aber a ɔwɔ atsɛwee no, Anaa wɔdze efir bohwira no hwen mu?

## Tsir 41

1. Ana ɔwo ibotum edze nkwaba atwe dɛnkyɛmnyin? Anaa edze ahoma bɛkyekyer ne gyirama?
2. Ana ɔwo ibotum edze ntampehoma ahyɛ no hwen mu? Anaa edze kɔtɔkorba bɔbɔ n'afon mu?
3. Ana obedzi wo ntotɔserɛ pii? Anaa ɔbɛkasa kasa mberɛw akyerɛ wo?
4. Ana ɔnye wo bedzi ahyɛmu, Dɛ ɔwo ebɛfa no ayɛ akowaa daa?
5. Ana ɔwo enye no bɔgor dɛ mbrɛ enye anoma gor? Anaa ebɛkyer no ama wo mbabaawa?
6. Ana apofo ekuwekuw dze no bedzi bata? Anaa wɔbɛkyɛ no mu wɔ abatafo mu?
7. Ana edze dadze nsoɛ bɛhyɛ no wer ma, Anaa edze nam mpeaa bɔwɔ ne tsir?
8. Fa wo nsa ka no na hwɛ ɛ; Ɔwoara ibohu w'enyiwa mu, nnkɛbɛn no bio.
9. Hwɛ, enyidado biara nnyi hɔ dɛ ibotum: Ana nnyɛ no hwɛ gyan ara mpo na ɔma obi hwe ase?
10. Obiara n'enyi nnyɛ dzen dɛ ɔbɔbɔ no nkenyan; Na sɛ dɛm a, woana koraa nye nyia obotum emi m'enyim gyina?
11. Woana na ɔse ɔama me biribi, ma menhyɛ no ananmu? Adze biara a ɔwɔ asaase do nyina no medze a.
12. Merennyɛ komm wɔ n'akwaa ho, Na n'ahoɔdzen tum, na n'ahoɔfɛw so ho.
13. Woana na ɔbɛpa no ho akataho? Woana na ɔbɛba ne menyiamfrɛ mbɔho no mu?
14. Woana na obobue n'enyim mbobow no? Ne se ho nyina yɛ hu.
15. No ho abon dzendzen no nye n'ahohyehyɛ, Wɔatotow mu dɛ wɔdze nsɔwanodze ayɛ.
16. Kor bɛn kor so dodow, Ma mframa nntum mmfa hɔn ntamu.
17. Wɔfemfam ho nkorkor; Woesuo mu kor, ma wɔtsetsew hɔn mu a ɔnnkɛyɛ.
18. No huntsii pa gya, Na n'enyiwa tse dɛ adzekyee enyisoatsɛw.
19. Atsɛn a ɔdzɛw fi n'anomu pue, Na gyansenama tutu fi mu.
20. Wusiw fi n'ahwentokura mu pue, Dɛ mbrɛ ofi sɛn a oruhur na nkyɛkyɛr a ɔrehyew mu,
JOB.41.21, N'ahomgu sɔ gyabiriw, Na ogyaframee fi n'anomu pue.
22. Ahoɔdzen wɔ no kɔn mu, Na hu huruhuruw wɔ n'enyim.
23. No honam a ɔsensɛn hɔ femfam ho twer: Wotsintsim no do, wɔtwetwe a ɔnnyɛ.
24. N'akoma tsim hɔ dɛ ɔbo; Nyew, otsim hɔ dɛ famu ewuyambo.
25. Sɛ ɔma noho do a, akatakyi akoma tu: Na ahobow ntsi wɔbobɔ adam.
26. Sɛ obi dze afona tow no a, onntum no; Nnyɛ peaa, egyen menaba, na dadze akodze mpo so.
27. Obu dadze dɛ nkyɛkyɛr, Na boran dɛ duawui.
28. Egyen menaba remma onnguan: Tseabo mu abo yɛ no dɛ mburonan.
29. Obu mpɔtsibaa dɛ mburonan: Ɔserew nkambaa no huuyɛ.
30. N'ase tse dɛ ntankofɛr a n'ano yɛ ndam: Ɔtwe no dɛ ewuporow tseaseanam wɔ adɛtsebir do.
31. Ɔyɛ bun ma ohur dɛ ɔsɛn mu: Ɔyɛ epo dɛ ngo.
32. Ɔma ɔkwan hyerɛn dzi n'ekyir; Obi bobu bun no dɛ oehura gon.
33. Ne saso nnyi asaase do a, Na wɔammbɔ suro amma no.
34. Ɔhwɛ adze biara a ɔkrɔn: Ɔyɛ hen wɔ ahokyerɛ mba nyinara do.

## Tsir 42

1. Nna Job buaa EWURADZE dɛ,
JOB.42.2, Minyim dɛ ɔwo itum adze nyinara yɛ, Na dɛ wo tsirmpɔw biara worunntum nnsiw no kwan.
3. Woana nye nyia onnyi nyimdzee ntsi ɔpow afotu yi? Dɛm ntsi na meka dza menntse ase yi, Ndzɛmba a ɔyɛ nwanwa dodow ma me a minnyim.
4. Meserɛ wo, tsie, na menkasa; Mibebisa wo, na aka akyerɛ me.
5. Ɔnam asowa ne ntsee nko do na metsee wo nka; Na afei dze m'enyiwa tua wo.
6. Dɛm ntsi mopow moho, na munu moho Wɔ dɛtse na nso mu.
7. Na ɔbaa dɛ EWURADZE kaa nsɛm yi kyerɛɛ Job n'ekyir no, EWURADZE see Temannyi Elifaz dɛ, Mo bo efuw ɔwo na w'anyɛnkofo beenu no: osiandɛ hom annka mo ho asɛm a ɔtsen, dɛ mbrɛ m'akowaa Job ayɛ.
8. Dɛm ntsi hom mfa anantwinyin esuon na nguannyin esuon, na hom nkɔ m'akowaa Job nkyɛn, na hom nkɔbɔ hyew afɔr mma homho: na m'akowaa Job mbɔ hom tsir do mpaa; na ɔno na mebɛpen no, ama menye hom eenndzi dɛ mbrɛ hom nkwaseasɛm tse; osiandɛ hom annka mo ho asɛm a ɔtsen, dɛ mbrɛ m'akowaa Job ayɛ.
9. Nna Temannyi Elifaz na Suhinyi Bildad na Naamatnyi Zofar sii mu kɔree kɛyɛɛ dɛ mbrɛ EWURADZE hyɛɛ hɔn no: na EWURADZE tsiee Job.
10. Na aber a Job bɔɔ n'anyɛnkofo no hɔn tsir mpaa no, EWURADZE daan no ndɔmmumyɛ no: na EWURADZE maa Job adze dodow a nkyɛ ɔwɔ no mbɔho ebien.
11. Nna no nuanom nyinara, na ne nkyerɛbaa nyinara, na hɔn a nkyɛ wɔyɛ n'anyɛnkofo no nyinara, baa ne nkyɛn, na wɔnye no bedzidzii wɔ ne fie: na wogyaam no, na wɔkyekyee no werɛ wɔ mbusu a EWURADZE maa ɔbaa no do no nyinara ho: nyimpa biara so maa no sika, na sika nkaba so kor.
12. Nna EWURADZE hyiraa Job n'ewiei ma ɔseen n'ahyɛse: na onyaa nguan mpemduanan, efumpɔnkɔ mpemesia, anantwi mpamho apem, na nsoasopɔnkɔber apem.
13. Onyaa mbabanyin beesuon na mbabaa baasa so.
14. Na ne mbabaa no, ɔfrɛɛ nyia odzi kan no Jemima; nyia otsia ebien no Kezia; na nyia otsia ebiasa no so Keren-hapuk.
15. Na woennhu mbaa a hɔn ho yɛ fɛw dɛ Job ne mbabaa no wɔ asaase no nyinara do: na hɔn egya memaa hɔn egyapadze wɔ hɔn nuanom mu.
16. Na yi ekyir no Job dzii mfe ɔha eduanan, na ohun ne mba, na ne mba so hɔn mba, mekyerɛ mbasantsen anan.
17. Nna Job wui, nna ɔayɛ akɔdaa a oedzi mfe pii.

