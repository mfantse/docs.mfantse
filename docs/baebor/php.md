# Filipifo

## Tsir 1

1. Paul nye Timoti, Kraest Jesus no nkowaa, dze krataa yi kɛma Kraest Jesus mu ahotseweefo nyina a wɔwɔ Filipi, nye hɔn mu ahwɛfo nye asomfo:
2. Adom nye asomdwee a ofi Nyankopɔn Egya no, nye Ewuradze Jesus Kraest nka hom.
3. Mekaa hom aber biara a, meda me Nyankopɔn ase,
PHP.1.4, na aber biara medze enyigye sɔr ma hom nyina,
PHP.1.5, wɔ hom nkitahodzi a hom wɔ no asɛmpa no ne tserɛw ho ofitsi da a odzi kan no dze bodu sesei.
6. Mowɔ awerɛhyɛmu wɔ iyi mu dɛ nyia ɔhyɛɛ edwuma pa ase wɔ hom mu no ɔbɛma oedzi mu dze ekodu Kraest Jesus da no.
7. Ɔtsen ma me dɛ modwen dɛm wɔ hom ho, osiandɛ hom da m'akoma do, na hom nyina nye me wɔ kyɛfa wɔ Nyankopɔn n'adom no mu, wɔ mo mpokyerɛ mu nye mber a migyinaa pintsinn twitwae gyee asɛmpa no na mepae mu kaa no.
8. Na Nyankopɔn nye me dasefo dɛ Kraest Jesus n'ayamuhyehye na tsema na medze afe hom nyina.
9. Na iyi nna mobɔ ho mpaa dɛ hom nkɔ do ara mbor do wɔ nyimdzee nye nhumu nyina mu;
10. ama hom eetum ehu ndzɛmba ahorow a oye nyina, na hom aayɛ krɔnn dɛ mfom bi nnyi hom ho dze ekodu Kraest da no;
11. na hom asow tsenenee aba a ɔnam Jesus Kraest do ba no ama Nyakopɔn n'enyimnyam nye n'ayɛyi.
12. Na enuanom, mepɛ dɛ hom hu dɛ, dza aba mo do no aba wɔ asɛmpa no ne kankɔ ntsi;
13. ama mo mpokyerɛ no aada edzi wɔ ambrado abanmufo nye hɔn a wɔaka no nyina enyim;
14. ama enuanom no pii nam mo mpokyerɛ no do eenya awerɛhyɛmu ayɛ ndam mbordo, ama sɛ wɔka Nyankopɔn asɛm no a, worunnsuro.
15. Ɔwɔ mu dɛ binom, nyitan nye mansotwe ntsi na wɔka Kraest ho asɛm; naaso binom wɔ hɔ a wɔdze pɛ pa ka.
16. Iyinom fi ɔdɔ mu ka asɛm no, osiandɛ wonyim dɛ wɔdze me esi hɔ dɛ menkasa mma asɛmpa no:
17. nkaa no dze wɔfi mansotwe mu ka Kraest ho asɛm, nnyɛ nokwar mu bi a, mbom hɔn adwen nye dɛ wɔbɛma mo ho ehiahia me ber a meda mpokyerɛ mu no.
18. Nna ɔyɛɛ dɛn? Akwan nyina mu no, sɛ mpetuwyɛ mu o, sɛ nokwar mu o, Kraest ho asɛm ara nna wɔka; na iyi mu nna midzi dɛw kɛse. Nyew, mobɔkɔ do so ara edzi dɛw no,
PHP.1.19, osiandɛ minyim dɛ ɔnam hom mpaabɔ nye Jesus Kraest no Sunsum do iyi bɛdan mo nkwagye.
20. Ɔyɛ m'enyisun nye m'enyidado dɛ m'enyim runngu ase wɔ biribiara mu, mbom me ndamyɛ kɛse ntsi, dɛ mbrɛ ɔtse daa no, seseiara so, sɛ nkwa mu o, owu mu o, wɔbɛkamfo Kraest wɔ me nyimpadua mu.
21. Na emi dze, ase a metse yi Kraest a, na owu so yɛ me mfaso.
22. Naaso sɛ honam mu atsena yi na ɔbɛma m'edwuma akɔ do dze a, nna ɔno dze, munnhu no mu dza memfa.
23. Na mehin adze ebien yi ntamu; mo kɔn dɔ dɛ mututu ha nye Kraest kɛtsena, ɔno na nkyɛ oye koraa,
PHP.1.24, naaso honam mu asetsena no so hia pii ɔnam hom ntsi.
25. Na mowɔ dɛm awerɛhyɛmu yi, minyim dɛ mebɛtsena ase na menye hom nyina atsena, wɔ hom kankɔ nye hom gyedzi mu dɛw ntsi;
26. ama hom aahyehyɛ homho mbordo wɔ Kraest Jesus mu wɔ emi ntsi, osiandɛ mebɛba hom nkyɛn bio;
27. mbom hom abrabɔ ara na hom mma ɔnyɛ dza ɔfata Kraest asɛmpa no, ama sɛ meba mubohu hom o, sɛ minnyi hɔ o, maatse hom asetsena ho asɛm dɛ hom gyina pintsinn wɔ sunsum kor mu, na hom dze adwen kor aabɔ mu edzi aper ama asɛmpa no mu gyedzi no;
28. na mma hom mma atamfo no nnyi hom hu wɔ biribiara mu: ɔno nna ɔyɛ ɔsɛɛ ho asɛnkyerɛdze ma hɔn, na hom dze ɔyɛ nkwagye adze ma hom, na iyi no fi Nyankopɔn;
29. osiandɛ wɔdze adom hom wɔ Kraest ntsi, nnyɛ dɛ hom gye no dzi nko, na mbom dɛ hom hu amandze so wɔ ne ntsi;
30. na hom enya akodzi kor no ara a hom hun no wɔ mo mu no, na seseiara so hom da ho ara tse fa mo ho no.

## Tsir 2

1. Dɛm ntsi sɛ Kraest mu nkuranhyɛ bi, ɔdɔ awerɛkyekyer bi, Sunsum anyɛnkoyɛ bi, eso ayamuhyehye nye tsimbɔbɔr bi wɔ hɔ a,
PHP.2.2, hom nhyɛ me dɛw ma dɛ hom bɔdwen adze kor, enya ɔdɔ kor, adwensaa kor na adwen kor.
3. Mma hom nnyɛ biribi mansotwe do, anaa enyimnyam hun do, na mbom obiara mfa ahobrɛadze adwen do mbu ne nyɛnko nkyɛn nankasa noho;
4. mma obiara nnhwɛ no nko n'adze, na mbom ɔnhwɛ obinom so dze bi.
5. Hom nnya adwen a ɔwɔ Kraest Jesus mu no bi wɔ hom mu;
6. ɔno a dɛ ɔwɔ Nyankopɔn subea, naaso oenngyina do ketsee araa dɛ ɔnye Nyankopɔn yɛ pɛr,
PHP.2.7, mbom ɔtoo no ho pan, faa akowaa tsebea too no do ma wɔwoo no dɛ nyimpa. Na wohun no nyimpa su mu no,
PHP.2.8, ɔbrɛɛ noho adze na ɔyɛɛ setsie araa kesii owu mu, nyew, mbeamudua do wu no mpo.
9. Dɛm ntsi so nna Nyankopɔn ama no do kɛsekɛse na ɔama no dzin bi dzin a ɔbɔ dzin biara do:
10. dɛ, Jesus dzin mu no, anankoroma nyina bɔkotow, wɔ ɔsor, asaase nye asaasease;
11. na tɛkyerɛma nyina apaa mu aka dɛ Jesus Kraest nye Ewuradze dze ahyɛ Nyankopɔn Egya no enyimnyam.
12. Dɛm ntsi, m'adɔfo, dɛ mbrɛ daa hom yɛ setsie, nnyɛ ber a mowɔ hom nkyɛn nko, na mbom afei a minnyi hom nkyɛn yi kɛse, hom mfa suro nye ahopopo nyɛ homankasa hom nkwagye ho edwuma nwie;
13. na Nyankopɔn nna ɔyɛ hom mu edwuma ma hom nya pɛ na hom yɛ edwuma a ɔfata nankasa n'enyisɔ.
14. Mma hom mmfa ehwinhwin nye nyiyiano nyɛ dza hom yɛ biara,
PHP.2.15, ama hom aayɛ nyimpa a asɛm bi nnyi hom ho, na hom ho sɔnn, Nyankopɔn ne mba a nkekae bi nnyi hɔn ho, a wɔtse mbasantsen kɔntɔnkye nkyeakyeae mu, na hɔn mu na hom hyerɛn dɛ nkandzea wɔ wiadze mu.
16. Sɛ hom suo nkwasɛm no mu yie a, nna meenya dza medze bɛhyehyɛ moho wɔ Kraest da no mu, dɛ menntutu mbirika gyan eso mammberɛ kwa.
17. Ɛhɛɛ, sɛ mpo wohue me gu dɛ afɔrbɔ wɔ hom gyedzi som ho a, midzi dɛw, na menye hom nyina dzi ehurusi:
18. dɛmara na hom so ndzi dɛw na hom nye me ndzi ehurusi.
19. Na m'enyi da do wɔ Ewuradze Jesus mu dɛ mobɔsoma Timoti wɔ hom nkyɛn ntsɛmara, ama metse hom asetsena mu nsɛm a, mo ho aatɔ me.
20. Na minnyi obiara ɔtse dɛ ɔno a ɔbɔdwen hom asetsena ho yie bi.
21. Na hɔn nyina hwehwɛ hɔnankasa hɔndze, na nnyɛ dza ɔyɛ Kraest Jesus dze bi a.
22. Na hom nyim mbrɛ osi na ɔnye me som wɔ asɛmpa no afamu dɛ mbrɛ ɔba nye egya tse ara.
23. Ɔno na m'enyi da no do dɛ sɛ minya hu mbrɛ m'asɛm yi bowie me ara pɛr a, mobɔsoma no ntsɛmara:
24. na medze mo werɛ ahyɛ Ewuradze mu dɛ ɔnnkɛkyɛr biara na mankasa so maba.
25. Naaso muhun dɛ ohia dɛ mosoma Epafroditus a ɔyɛ mo nua nye me nyɛnko dwumayɛfo, nye me nyɛnko sordaanyi, nye hom somafo, nye me hia ho somfo no, wɔ hom nkyɛn;
26. osiandɛ ɔfee hom nyina, na ɔhaw no pii dɛ hom tsee dɛ ɔyar.
27. Nyew, ɔyaree bɛɛn owu dze, naaso Nyankopɔn hun no mbɔbɔr, na nnyɛ no nko, na emi so bi, amma meennya awerɛhow ammbɔ awerɛhow do.
28. Dɛm ntsi na mabɔ mbɔdzen ara asoma no, ama hom hu no bio a, hom eedzi dɛw, na mo so m'awerɛhow do eehuan.
29. Dɛm ntsi hom mfa dɛw nyina ngye no wɔ Ewuradze mu, na hɔn a wɔtse dɛm no hom nsuo hɔn mu wɔ enyidzi mu:
30. osiandɛ Kraest n'edwuma ntsi na ɔbɛɛn owu, na otuu no ho sii hɔ, dɛ ɔbɛma dza aka wɔ hom afamu wɔ mo ho som mu no ahyɛ ma.

## Tsir 3

1. Afei dza odzi ekyir a medze sɔw do nye dɛ, mo nuanom, hom ndzi dɛw wɔ Ewuradze mu. Sɛ mekyerɛw asɛm kor no ara brɛ hom bio a, ɔnnhaw me, na hom afamu so, ɔma hom tsim.
2. Hom nhwɛ yie wɔ mbɔdɔm no ho, hom nhwɛ yie wɔ edwumayɛfo bɔn no ho, hom nhwɛ yie wɔ twatsiatwafo no ho;
3. na twatsiatwafo no ara nye hɛn a yɛnam Nyankopɔn Sunsum do som, na yɛhyehyɛ hɛnho wɔ Kraest Jesus mu, na yɛmmfa hɛn werɛ nnhyɛ honam mu ndzɛmba mu no.
4. Nkyɛ mara so mowɔ biribi wɔ honam mu a medze mo werɛ hyɛ mu: na sɛ nyimpa biara bu dɛ ɔwɔ honam mu biribi a ɔdze no werɛ bɛhyɛ mu a, emi mbom na mowɔ no mbordo:
5. hwɛ, wotwaa me twatsia da a otsia awɔtwe no, mifi Israel asefo mu, mifi Benjamin ebusuakuw mu, Hebriwfo mu Hebriwnyi; mbra no afamu a, meyɛ Farisiinyi;
6. mbɔdzembɔ afamu a, metaan asɔr no araa yie; mbra mu tsenenee afamu a, minndzi fɔ.
7. Naaso, dza ɔyɛɛ mfaso maa me no, Kraest ntsi mubuu no ahwerdze.
8. Nyew, ampaara meda ho mubu ne nyina ahwerdze wɔ m'Ewuradze Jesus Kraest ho nyimdzee kɛse no ntsi. Ne ntsi so nna mubu ndzɛmba nyina ahwerdze, na mubu ne nyina dɛ sumina do wura ama meenya Kraest ayɛ me mfaso,
PHP.3.9, na woeehu me wɔ no mu dɛ minnyi mankasa me tsenenee bi a ofi mbra no mu, na mbom dza ɔnam Kraest ho gyedzi do a, tsenenee a ofi Nyankopɔn hɔ, na ɔnam gyedzi do ba no:
10. ama nkyɛ meehu no yie, nye no wusoɛr tum no, na meenya kyɛfa wɔ n'amandzehu no mu, na ɔaama mayɛ dɛ ɔno wɔ no wu no mu;
11. kyerɛkyerɛ me nsa bɛka wusoɛr no a.
12. Nnyɛ dɛ me nsa enya aka, anaa menya medzi mu dada: na mbom mepem kɔ m'enyim ara dɛ bi a me nsa bɛka dza ɔnam do ma Kraest Jesus so ne nsa aka me no.
13. Enuanom, mummbu moho dɛ me nsa enya aka, na mbom adze kor na meyɛ, mo werɛ fir dɛm ndzɛmba adadaw no nyina, na motwe mo mu kɔ enyim dze no ho,
PHP.3.14, mepem kɔ kan dɛ mubodu botae no ho, ama meekenya Nyankopɔn no sor frɛ a ɔwɔ Kraest Jesus mu no no konyim akyɛdze no.
15. Dɛm ntsi, hom mma hɛn mu dodow a yeedzi mu no ndwen dɛm, na sɛ hom dwen biribi fofor bi a, ɔnoara na Nyankopɔn beyi akyerɛ hom:
16. na mbom dza yeedu ho dada no, noara so do na hom mma yendua nnantsew.
17. Enuanom, hom nsua me, na hom nhyɛ hɔn a wɔnantsew dɛ mbrɛ hom enya hɛn ayɛ fasusu no nsew.
18. Na dodowara wɔ hɔ a maka hom hɔn nantsewee ho asɛm, na seseiara so medze nyinsuwa reka kyerɛ hom, dɛ wɔyɛ Kraest ne mbeamudua no ho atamfo:
19. hɔn ewiei nye ɔsɛɛ, hɔn nyame nye yafun, hɔn ahohyehyɛ wɔ hɔn enyito mu, na hɔn adwen tsim asaase do ndzɛmba nko do.
20. Na hɛn dze, hɛn mantsimadze wɔ sor; na ofi hɔ na hɛn enyi da Ewuradze Jesus Kraest kwan.
21. Ɔno nna ɔbɛsakyer hɛn ahobrɛadze nyimpadua no ma aasɛ n'enyimnyam nyimpadua, dɛ mbrɛ tum ndzeyɛɛ a ɔdze tum brɛ ndzɛmba nyina adze hyɛ n'ase no tse.

## Tsir 4

1. Dɛm ntsi, mo nuanom adɔfo a mafe hom, hom a hom yɛ me dɛw nye m'ahenkyɛw, hom ngyina pintsinn dɛm wɔ Ewuradze mu, m'adɔfo.
2. Mutu Euodia fo, na mutu Senteke so fo, dɛ wɔnyɛ adwenkor wɔ Ewuradze mu.
3. Na meserɛ wo so, ɔnyɛnko kɔnduahyɛfo nokwafo, boa mbaa dɛm yi a wɔnye me yɛɛ edwuma wɔ asɛmpa no mu no, nye Klement so nye m'anyɛnkofo edwumayɛfo a hɔn dzin wɔ nkwa nwoma no mu no.
4. Hom ndzi dɛw wɔ Ewuradze mu daa! Misi do bio dɛ, Hom ndzi dɛw!
5. Hom mma nyimpa nyina nhu dɛ hom wɔ abodwekyɛr. Ewuradze abɛn.
6. Mma hom nnyɛ dadwen wɔ biribiara ho, na adze nyina mu hom mfa mpaabɔ nye nkotoserɛ nye ndaase mma hom ebisadze ndu Nyankopɔn enyim.
7. Na Nyankopɔn n'asomdwee a ɔtra ntseasee nyina no, ɔbɔweɔn hom akoma nye hom adwen wɔ Kraest Jesus mu.
8. Na nkaa no, enuanom, dza ɔyɛ nokwar, dza ɔyɛ enyidzi, dza ɔtsen, dza no ho tsew, dza ɔyɛ fɛw, dza ɔwɔ dzin pa biara, sɛ ɔbra pa bi wɔ hɔ a, anaa ayɛyi bi so wɔ hɔ a, hom ndwen dɛm ndzɛmba yi ho.
9. Dza hom suae, na hom gyee, na hom tsee, na hom hunii wɔ mo mu no, ɔno ara na hom nyɛ, na asomdwee Nyankopɔn no nye hom bɛtsena.
10. Midzi dɛw kɛse so wɔ Ewuradze mu dɛ hom asan rodwendwen mo ho bio; ɔyɛ nokwar dɛ hom dwen mo ho dada, na adagyer bi na hom ennya ammfa annkyerɛ.
11. Nnyɛ dɛ ohia ntsi na mereka dɛm, na emi dze, mesua dɛ asetsena biara a mowɔ mu no, mema mo bo dwe mo ho.
12. Ahokyer mu asetsena a, minyim mu tsena, na minyim ahonya so dze mu tsena. Mesua adze biara nye adze nyina ho kwan a mefa do gyina enyim, ɔmee nye ɔkɔm, ahonya nye ohia.
13. Mutum adze nyina yɛ wɔ nyia ɔhyɛ me dzen no mu.
14. Naaso hom yɛɛ no yie dɛ hom bɔboaa me wɔ m'ahohia mu.
15. Na hom Filipifo, homankasa so nyim dɛ, asɛmpa no n'ahyɛse mu a, mifii Masidonia kɔree no, asɔr biara nye me enndzi nkitaho wɔ ɔma nye ɔgye ho dɛ hom nko;
16. na Tesalonika mpo hom somaa prɛko na bio so ma bɔhwɛɛ me hia.
17. Nnyɛ dɛ morohwehwɛ akyɛdze ntsi a, na mbom morohwehwɛ aba a ɔbɔdɔɔ so ama hom nkontaabu.
18. Na menya adze nyina ma atra do: mayɛ ma, osiandɛ me nsa kaa dza hom dze faa Epafroditus do monaa me no, ɔyɛ ohuam a ɔyɛ dɛw, afɔrbɔ a wɔgye a ɔsɔ Nyankopɔn enyi papa bi.
19. Na me Nyankopɔn bɛma hom dza hom hia nyina, dɛ mbrɛ n'ahonya wɔ enyimnyam mu tse, wɔ Kraest Jesus mu.
20. Afei hɛn Egya Nyankopɔn na enyimnyam nka no mbersantsen mfesantsen. Amen.
21. Hom nkyia ahotseweefo no nyina nkorkor wɔ Kraest Jesus mu.
22. Ahotseweefo no nyina kyiakyia hom, nkanka hɔn a wofi Kaesar fie no.
23. Hɛn Ewuradze Jesus Kraest adom nka hom sunsum.

