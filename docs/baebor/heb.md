# Hebriwfo

## Tsir 1

1. Nyankopɔn a tsetse no ɔnam akwan horow mu mpɛn pii no duaa nkɔnhyɛfo do kasaa kyerɛɛ hɛn egyanom no,
HEB.1.2, nda a odzi ekyir yi mu no ɔnam Ɔba no do akasa akyerɛ hɛn; ɔno na ɔayɛ no adze nyina do ɔdzedzifo, na ɔnam no do so bɔɔ wiadze nyina.
3. Ɔno na ɔyɛ n'enyimnyam no ne hyerɛn, na no subea saso, na ɔdze no tum asɛm suo ndzɛmba nyina mu. Ɔdze noho hohoor bɔn nyina wiei no, ɔkɛtsenaa Enyimnyam Hen no n'enyimfa wɔ sorsor.
4. Hɔ na ɔakrɔn no akyɛn abɔfo dodow dɛ oenya dzin kunyin a ɔkyɛn hɔndze.
5. Na abɔfo no mu woana na ɔsee no pɛn dɛ, Me Ba nye wo, ndɛ na mawo wo? Na bio, Mebɛyɛ no Egya, na ɔno so ayɛ me Ɔba?
6. Na bio, onya dze abakan no ba wiadze a, ɔse, Ma Nyankopɔn n'abɔfoe nyina nkotow no.
7. Na abɔfo no ho dze ɔse, Ɔyɛ n'abɔfoe mframa, Na n'asomfo gyaframee:
8. Naaso Ɔba no ho dze ɔse, Nyankopɔn, w'ahengua wɔ hɔ daa; Na tsenenee poma nye w'ahempoma., #Dwom 45.6
9. Adɔ tsenenee na ekyir emumuyɛ: ntsi Nyankopɔn, wo Nyankopɔn, dze ahosɛpɛw ngo asera wo asen w'etsipɛmfo.
10. Na, Ɔwo, Ewuradze, ahyɛse no na etoo asaase ne fapem, Na ɔsor yɛ wo nsaano edwuma;
11. Hɔn dze, wɔbɛsɛɛ; na ɔwo dze, ebɔkɔ do dɛmara daa; Na hɔn nyina bosuw dɛ atar;
12. Ebɔbobɔw hɔn dɛ efuratam, dɛ atar mpo, na wɔasakyersakyer; naaso ɔwo dze, etse dɛ mbrɛ etse ara, Na wo mfe remmba ewiei da.
13. Na abɔfo no mu woana ho na ɔaka dɛ, Tsena m'enyimfa, Ma onkodu dɛ medze w'atamfo mebɛyɛ w'ananadzegua?
14. Ana hɔn nyina nnyɛ esunsum asomfo a hɔn a wɔbɛyɛ nkwagye no adzedzifo ntsi wɔsoma hɔn ma wɔbɔsom bi?

## Tsir 2

1. Dɛm ntsi ɔsɛ dɛ yɛhwɛ ndzɛmba a yɛatse no yie papaara, amma da bi yaammfom emmfi ho.
2. Na sɛ asɛm a wɔnam abɔfo no do kae no tsimii, na mbrato nye asoɔdzen biara nyaa n'akatua a ɔsɛ a,
HEB.2.3, nna hɛn so, sɛ yebu hɛn enyi gu nkwagye kɛse a ɔtse dɛm yi do a, yɛbɛyɛ dɛn efi nsa? Iyi na Ewuradze dzii kan kae, na hɔn a wɔtsee no hyɛɛ no dzen maa hɛn;
4. na Nyankopɔn so nam nsɛnkyerɛdze nye anwanwadze nye tum ndwuma horow nye Sunsum Krɔnkrɔn akyɛdze do dɛ mbrɛ ɔnoara ɔpɛ no, hyɛɛ hɔn dasedzi no ma.
5. Na nnyɛ abɔfo no ase na ɔdze wiadze a ɔreba a yɛka ho asɛm no ahyɛ.
6. Na obi dzii dase wɔ beebi dɛ Ɔdasanyi nye woana, na ekaa no? Anaa nyimpa ba nye woana, a w'enyi wɔ no do yi?
7. Ama aka kakra ma ɔato abɔfo; Edze enyimnyam nye enyidzi abɔ no abɔtsir, [Na edze no esi wo nsaano edwuma do:]
8. Edze adze nyina ahyɛ n'ananadze. Na dɛ ɔdze adze nyina ahyɛ n'ase no, oenngyaa biribiara a wɔammfa annhyɛ n'ase. Na sesei dze yennyae nnhun dɛ wɔdze ndzɛmba nyina ahyɛ n'ase.
9. Mbom yehu Jesus, ɔno a ber tsiabaa bi mu wɔbrɛɛ no adze seen abɔfo no, ama ɔnam Nyankopɔn adom do asɔ owu ahwɛ ama nyimpa nyina. Seseiara, osian owu amandzehu ntsi wɔdze enyimnyam nye enyidzi abɔ no abɔtsir.
10. Na ɔfataa onyia no a ndzɛmba nyina wɔ hɔ ma no na ndzɛmba nyina nam no do wɔ hɔ no dɛ, ɔdze mba pii ba enyimnyam mu no, ɔmaa hɔn nkwagye dzikamfo no nam amandzehu mu kɔr emudzi mu.
11. Na nyia ɔsan ho, nye hɔn a wɔsan hɔnho no nyina fi adze kor, na dɛm ntsi ɔnnyɛ no enyito dɛ ɔbɛfrɛ hɔn enuanom,
HEB.2.12, dɛ, Mobɔbɔ wo dzin akyerɛ mo nuanom; Mboanofo finimfin na mobɔtow ayɛyindwom ama wo.
13. Na bio, Medze mo werɛ bɔtwer no. Na bio, Hwɛ, emi nye yi, nye mba a Nyankopɔn dze hɔn ama me.
14. Na dɛ mba no wɔ bɔgya nye honam no bi ntsi, dɛmara na no so faa mu bi, ama ɔnam owu do aama onyia no a ɔwɔ owu tum, a ɔno nye abɔnsam no, ayɛ gyan;
15. na ɔaagye hɔn a owu ho suro ntsi wɔwɔ nkowaasom mu hɔn nkwaber nyina no.
16. Na ampaara nnyɛ abɔfo na osuo hɔn mu gye hɔn, na mbom Abraham asefo na osuo hɔn mu., #Isa 41.8
17. Dɛm ntsi okehiaa dɛ ɔsɛ no nuanom wɔ adze nyina mu, ama ɔaayɛ ɔsɔfopanyin mbɔbɔrhufo nye nokwafo wɔ dza ɔfa Nyankopɔn ho no mu, na ɔaayɛ ɔman no hɔn bɔn ho mpatadze.
18. Na osiandɛ wɔsɔɔ no hwɛe ma nankasa so hun amandze ntsi, otum boa hɔn a wɔsɔ hɔn hwɛ no.

## Tsir 3

1. Dɛm ntsi, enuanom krɔnkrɔn a hom fora sor frɛ no mu, hom nhwɛ gyedzi a yegyina do ka asɛm no ho Somafo nye Sɔfopanyin Jesus a
2. odzii nokwar maa nyia ɔdze no sii hɔ no, dɛ mbrɛ Moses so dzii wɔ ne fi nyina do.
3. Na ɔno na woebu no dɛ enyidzi pii fata no kyɛn Moses, dɛ mbrɛ nyia osi dan no wɔ enyidzi sen dan no.
4. (Na dan biara obi na osi; na nyia osii adze nyina nye Nyankopɔn.)
5. Na Moses dze, odzii nokwar wɔ ne fie nyina do dɛ ɔsomfo, ama ɔaayɛ nsɛm a wɔrebɛka no ekyir yi ho adasedzi.
6. Na Kraest dze, odzii ne fie do dɛ ɔba; na fie no nye hɛn, ber a yesuo enyidado no ho ndam nye ahohyehyɛ no mu dzen ekesi ewiei no.
7. Dɛm ntsi, dɛ mbrɛ Sunsum Krɔnkrɔn no se no, Ndɛ, sɛ hom tse ne ndze a
8. Mma hom mmpirim hom akoma, dɛ ehiyi no mu, Dɛ nsɔhwɛ da no mu wɔ sar no do hɔ,
HEB.3.9, Mbrɛ hom egyanom gyegyee me sɔɔ me hwɛe, na wohun mo ndwuma so,
HEB.3.10, mfe araa eduanan. Dɛm ntsi mo bo fuuw dɛm mbasantsen no, Na mesee dɛ, Wɔfom wɔ hɔn akoma mu daa: Na wonnhun m'ahyɛdze.
11. Na m'ebufuw mu no, mekaa ntam dɛ Wɔrennhɛn m'ahomgye mu.
12. Hom nhwɛ yie, enuanom, na ekyingye akoma bɔn bi aammba hom mu biara mu, na ɔaannwaa emmfi Nyankopɔn tseasefo no ho:
13. na mbom hom ntutu homho fo nkorkor daa nyina, mber tsentsen a hom ka dɛ, Ndɛ no; amma bɔn ndaadaa aannsorow hom mu biara.
14. Na sɛ yesuo hɛn enyidado a yenyaa no ahyɛse no mu pintsinn kodu ewiei a, nna yɛnye Kraest ayɛ kor:
15. dɛ mbrɛ wɔka dɛ, Ndɛ da yi, sɛ hom tse ne ndze a, Mma hom mmpirim hom akoma, dɛ mber a woyii no ehi no mu., #Dwom 95.7
16. Na woananom na wɔtsee a, woyii ehi? Ana nnyɛ hɔn a wɔnam Moses do fii Egypt nyina no a?
17. Na woananom ho na ɔyɛɛ no ehi mfe eduanan no? Ana nnyɛ hɔn a wɔyɛɛ bɔn ma hɔn efun dedaa sar do no a?
18. Na woananom na ɔkaa ntam dɛ wɔrennhɛn n'ahomgye mu no? Nnyɛ hɔn a wɔyɛɛ asokyew no?
19. Na yehu dɛ ekyingye ntsi na woenntum annhɛn n'ahomgye no mu no.

## Tsir 4

1. Dɛm ntsi, woegya hɛn n'ahomgye mu kɔ ho anohoba yi, hom mma yensuro, ama hom mu biara aannyɛ dɛ ɔaka ekyir.
2. Na wɔaka asɛmpa no akyerɛ hɛn dɛ hɔn so; naaso asɛm a wɔtsee no annyɛ hɔn mfaso, osiandɛ dza wɔtsee no nye hɔn gyedzi annkɔ.
3. Na hɛn a yɛagye edzi no yɛkɔ ahomgye no mu: dɛ mbrɛ ɔaka dɛ, Dɛ mbrɛ mekaa m'ebufuw mu ntam dɛ, Wɔrennhɛn m'ahomgye mu no. Mbom wofi ber a wɔtoo wiadze fapem no ewie ndwuma no dada.
4. Na ɔaka no beebi wɔ da a otsia esuon no ho dɛ, Nyankopɔn gyee n'ahom da a otsia esuon no mu wɔ no ndwuma nyina ho;
5. na ha ɔka bio dɛ, Wɔrennhɛn m'ahomgye mu.
6. Na ɔnam dɛ aka dɛ binom bɔkɔ mu, na hɔn a wodzii kan kaa asɛmpa kyerɛɛ hɔn no annkɔ mu wɔ asoɔdzen ntsi no,
HEB.4.7, ɔhyɛɛ da bi so bio a wɔfrɛ no Ndɛ, nam David do kaa dɛ mbrɛ wɔaka no dada no dɛ, Ndɛ, sɛ hom tse ne ndze a, Mma hom mmpirim hom akoma., #Dwom 95.7
8. Na sɛ Josua maa hɔn ahomgye a, nkyɛ ekyir yi ɔammbɔ da fofor bi dzin bio.
9. Dɛm ntsi ahomgyeda ne dzi da ho araa wɔ hɔ ma Nyankopɔn ne man.
10. Na nyia ɔahɛn n'ahomgye mu no, nankasa so ahom efi no ndwuma ho, dɛ mbrɛ Nyankopɔn homee fii nedze ho no.
11. Dɛm ntsi hom mma yɛmbɔ mbɔdzen nhɛn ahomgye no mu, amma obi eenndzi asoɔdzen kor no ara ekyir annhwe ase.
12. Na Nyankopɔn n'asɛm wɔ nkwa, ahoɔdzen wɔ mu, na ɔyɛ ndam sen nkrantsee anofanu, na ohwira mu kodu dɛ ɔpaapaa ɔkra nye sunsum, akwaa nye ehuon mu, na no ho yɛ har hwehwɛ akoma mu adwen nye nsusui mu.
13. Na abɔdze biara nnyi hɔ a ɔnnda edzi wɔ Nyankopɔn enyim, na adze nyina dzi adagyaw na no do bue wɔ nyia yɛnye no wɔ asɛm no enyim.
14. Na dɛ yɛwɔ sɔfopanyin kɛse a oetwa mu wɔ sor, a ɔno nye Jesus, Nyankopɔn Ba no ntsi, hom mma yensuo hɛn gyedzi a yɛpaa mu ka no mu dzen.
15. Na yennyi sɔfopanyin a onnyim hɛn mberɛwyɛ na ɔnntse mma hɛn, na mbom nyia wɔasɔ no adze nyina mu ahwɛ dɛ hɛnara so, naaso ɔannyɛ bɔn no.
16. Dɛm ntsi hom mma yɛmfa ndam mbra adom ahengua no enyim ama yeenya ehumbɔbɔr na yeehu adom a ɔboa hɛn ber a ɔsɛ mu.

## Tsir 5

1. Na sɔfopanyin biara a woyi no wɔ nyimpa mu, wɔhyɛ no ma nyimpa wɔ dza ɔfa Nyankopɔn ho no ho, ma ɔaama ayɛyɛdze nye afɔrbɔdze wɔ bɔn ntsi,
HEB.5.2, dɛ nyia otum hu ma hɔn a wonnyim dze na wɔfom, osiandɛ nankasa so mberɛwyɛ mmpar no;
3. na iyi ntsi otwar dɛ ɔbɔ bɔ ho afɔr ma noho dɛ mbrɛ ɔbɔ ma ɔman no.
4. Na obiara mmfa dɛm enyidzi yi mma noho gyedɛ nyia Nyankopɔn afrɛ no dɛ Aaron so.
5. Dɛmara so na Kraest annhyehyɛ noho dɛ ɔbɛyɛ sɔfopanyin; na mbom nyia ɔkaa kyerɛɛ no dɛ, Me Ba nye wo, Ndɛ na mawo wo no:
6. dɛ mbrɛ ɔka no beebi so dɛ, Ɔwo eyɛ daa sɔfo Wɔ Melkizedek kwan do.
7. Ɔno na ber a ɔtse no honam mu no ɔdze nkekamu a ɔyɛ dzen nye nyinsu yɛɛ asɔr nye nkotoserɛ maa nyia obotum dɛ oyi no fi owu mu, na ne nyamesuro ntsi wotsiee no;
8. ɔyɛ Ɔba dze, naaso osuaa amandze a, ohunii no mu setsie;
9. na onyae dzii mu no, ɔbɛyɛɛ onnyiewiei nkwagye farbaa ma hɔn a wɔyɛ setsie ma no nyina.
10. Nyankopɔn bɔ ne dzin frɛ no Melkizedek kwan do sɔfopanyin.
11. Ɔno ho na yɛwɔ nsɛm pii ka a ne nkyerɛasee yɛ dzen so, naaso hom asowa esiw.
12. Na mber aba a ɔsɛ dɛ hom yɛ akyerɛkyerɛfo yi, ekehia hom bio dɛ obi kyerɛkyerɛ hom Nyankopɔn ho nsɛm fitsi ahyɛse, na hom ayɛ dɛ hɔn a ohia hɔn numfonsu no, na onnhia hɔn edziban dzen.
13. Na obiara a onum numfonsu no nna onnyaa tsenenee nsɛm no ho nhumu, na ɔyɛ abɔdomaba.
14. Na edziban a ɔyɛ dzen fata hɔn a woenyin a ntɔyɛɛ ntsi hɔn nkatsedze akokwa yie ma wotum hu papa nye bɔn.

## Tsir 6

1. Dɛm ntsi hom mma yɛmfa ahyɛse nkyerɛkyerɛ a ɔfa Kraest ho no nto nkyɛn na yɛnhom do nkɔ emudzi mu: na mma yɛmmfa ndwuma a nkwa nnyi mu ho nnuho, nye Nyankopɔn ho gyedzi,
HEB.6.2, nye esubɔ horow ho nkyerɛkyerɛ, nye nsa a wɔdze gu obi do, nye ewufosoɛr, nye onnyiewiei atsɛmbu nnto hɛn fapem bio.
3. Na iyi sɛ Nyankopɔn ma kwan a, yɛbɛyɛ.
4. Na hɔn a wonyaa kan pɛn, na wɔasɔ ɔsor akyɛdze no ahwɛ, na woenya Sunsum Krɔnkrɔn no bi,
HEB.6.5, na wɔasɔ Nyankopɔn asɛm mbrɛ ɔyɛ papa nye wiadze a ɔreba no mu tum ndwuma horow ahwɛ,
HEB.6.6, na woefi no ahwe ase no, onnhia dɛ wɔbɛdan hɔn bio akɔ nnuho mu; osiandɛ wɔbɔ Nyankopɔn Ba no mbeamudua mu bio ma hɔnho, na wɔhyɛ no bagua mu fɛr.
7. Na asaase a ɔnom nsu a ɔtɔ gu do, na ofir edziban a ɔsɛ hɔn a hɔn ntsi so na wɔdɔwee no, onya Nyankopɔn hɔ nhyira.
8. Na sɛ ofifir nsoɛ nye nhwirom a, wɔpow no na ɔbɛn ndom, n'ewiei nye dɛ wɔhyew., #Gye 3.17
9. Na, adɔfo, yɛkasa dɛm dze, naaso hɛn enyi da ndzɛmba a oye kyɛn kwan wɔ hom ho, nye ndzɛmba a ɔnye nkwagye nam:
10. na Nyankopɔn nnyɛ nyia ɔnntsen na no werɛ efir hom ndwuma nye ɔdɔ no a hom kyerɛe wɔ ne dzin ho, dɛ hom soom ahotseweefo no na hom da ho som.
11. Na yɛpɛ dɛ hom nyina kyerɛ mbɔdzembɔ yi nkorkor ara ama hom enyidado aahyɛ ma dze ekodu ewiei:
12. amma hom aannyɛ wantann, na mbom hom aayɛ hɔn a wɔnam gyedzi nye abotar do nya anohoba no hɔn esuafo.
13. Na Nyankopɔn bɔɔ Abraham anohoba, nna onnyi obi a ɔso sen no a ɔbɛka ne ntam ntsi ɔkaa nankasa no ho ntam
14. dɛ, Ampaara, ohyira na mibehyira wo, na ɔdɔr na mebɛma adɔr., #Gye 22.16
15. Na ɔtɔɔ no bo ase tweɔɔn dɛm no, ne nsa kaa anohoba no.
16. Na adasa ka nyia ɔso sen hɔn ntam; na ekyingyebra nyina ewiei nye ntam a wɔdze si do.
17. Ntsi na Nyankopɔn pɛɛ dɛ oyi sakyer a ne tsirmsɛm nnsakyer kyerɛ anohoba no adzedzifo no pefee a, ɔdze ntam gyinaa mu;
18. ama, ɔnam ndzɛmba ebien a ɔnnsakyer a ɔda no edzi dɛ Nyankopɔn nndzi ator wɔ biribiara mu no do, yeeguan abɔdɔ dɛ yerubosuo enyidado a wɔdze esi hɛn enyim no mu dze eenya awerɛkyekyer a osi pi.
19. Enyidado a yɛwɔ no dɛ ɔkra ne sekyɛ a ɔnntsɛw na otsim na ɔhɛn mu kodu dza ɔwɔ ntwamutam mu no mu:
20. hɔ na Jesus hɛɛn hɔ maa hɛn dɛ ɔkandzifo a wɔayɛ no daa sɔfopanyin wɔ Melkizedek ne nhyehyɛɛ do.

## Tsir 7

1. Na Melkizedek yi, Salemhen, ɔsorsor Nyankopɔn no sɔfoe no, hyiaa Abraham aber a nna oekoku ahemfo no na ɔresan no, na ohyiraa no.
2. Ɔno so na Abraham maa no ndzɛmba nyina mu ebupɛn du no. Ne dzin Melkizedek no ne nkyerɛasee a odzi kan no nye dɛ, tsenenee hen, na nkyii so Salemhen no so kyerɛ dɛ, asomdwee hen.
3. Onnyi egya, onnyi na, onnyi mbasantsen, onnyi nda ahyɛse, anaa nkwa ewiei, naaso ɔtse dɛ Nyankopɔn Ba no, ɔyɛ ɔsɔfo afebɔɔ.
4. Na hom nhwɛ nyimpa yi a egya panyin Abraham maa no asadze a ɔsom bo no mu ebupɛn du no so a ɔso.
5. Na hɔn a wofi Levimba mu nya asɔfodwuma no wɔ ahyɛdze bi dɛ wɔgye ebupɛn du du, dɛ mbrɛ mbra no tse, wɔ ɔman no hɔ, ɔnye dɛ hɔn nuanom hɔ, naaso hɔn nyina fir Abraham n'asen mu bae.
6. Naaso dɛm nyimpa yi a ommfi hɔn ebusua mu yi no, ɔgyee Abraham hɔ ebupɛn du du na ohyiraa nyia ɔwɔ anohoba no.
7. Na ekyingye biara nnyi ho dɛ nyia ɔso kyɛn na ohyira nyia osuar no.
8. Na ha nyimpa a wowu na wɔgye ebupɛn du du, na hɔ dze obi a wɔgye no ho dase dɛ ɔtse ase no a.
9. Na sɛ yɛreka a, Levi a ɔgye ebupɛn du du no nam Abraham do maa ebupɛn du du no bi;
10. na ber a Melkizedek kehyiaa n'egya no na ɔda ho wɔ n'asen mu.
11. Na sɛ emudzi wɔ Levi asɔfodzi mu a, (ɔno a ɔnam no mu na ɔman no nyaa mbra no, ) nkyɛ hia bɛn na ohia dɛ sɔfo fofor bi bɔsoɛr dɛ Melkizedek akwan do sɔfopanyin; na wɔnnkan no dɛ Aaron akwan do?
12. Na wɔasakyer asɔfodzi no a, otwar dɛ wɔsakyer mbra no so.
13. Na nyia wɔka iyi fa no ho yi, ofi ebusuakuw fofor bi a obi mmfii mu mmbɔsoom afɔrmbukyia no ho pɛn no mu.
14. Na ɔda hɔ petee dɛ Juda mu na hɛn Ewuradze fi puei; ebusuakuw a Moses ammbɔ dzin annka hwee wɔ asɔfodzi ho a.
15. Na dza ɔma ɔda hɔ petee koraa nye dɛ, sɛ Melkizedek akwan do sɔfo bɔsoɛr a,
HEB.7.16, ɔnnam honam ahyɛdze do, na mbom ɔnam nkwa a ɔmmbɔ adze ahoɔdzen do:
17. na wodzi no ho dase dɛ, Ɔwo eyɛ ɔsɔfo daa Wɔ Melkizedek akwan do.
18. Na wogu ahyɛdze a odzi kan no, osiandɛ ɔyɛ mberɛw na ho nnyi mfaso ntsi
19. (na mbra no amma biribi enndzi mu), na eso wɔdze enyidado a oye kyɛn a yɛnam do twe pin Nyankopɔn esi ananmu.
20. Na iyi dze wɔdze ntanka sii no pi: na hɔn dze wokwetsii ntanka dzii asɔfo,
HEB.7.21, naaso ɔno dze, wɔdze ntanka hyɛɛ no ɔsɔfo, ɔnam nyia ɔkaa kyerɛɛ no dɛ, Ewuradze aka ntam, ɔrennsesa n'adwen, Ɔwo eyɛ ɔsɔfo daa;
22. mbrɛ Jesus nam bɛyɛɛ ahyɛmudzi a oye kyɛn no ho egyinamu so nye no.
23. Na hɔn dze, dodowara ayɛ asɔfo osiandɛ wɔnam owu do siw hɔn kwan dɛ mma wɔnntsena hɔ daa;
24. naaso ɔno dze, ɔtsena hɔ daa ntsi, ɔwɔ asɔfodzi a ɔnnsakyer.
25. Dɛm ntsi so otum gye hɔn a wɔnam no do ba Nyankopɔn hɔ no koraa, dɛ ɔtse ase daa dɛ odzi ma hɔn ntsi.
26. Na dɛm sɔfopanyin no fata hɛn; no ho tsew, asɛm nnyi no ho, no ho nnguu fi, woeyi no efi ndzebɔnyɛfo ho, na wɔama no do akyɛn ɔsorsor;
27. Ɔno na onnhia no daa, dɛ mbrɛ asɔfompanyin no yɛ no, dɛ odzi kan bɔ afɔr wɔ nankasa no bɔn ho ansaana ɔabɔ wɔ ɔman no nedze ho: osiandɛ ɔyɛɛ iyi prɛkopɛr, ber a ɔdze noho bɔɔ afɔr no.
28. Na mbra no hyɛ nyimpa a hɔn ho yɛ mberɛw asɔfompanyin, na ntanka asɛm a odzi ekyir no dze, ɔhyɛ Ɔba a oedzi mu no daa sɔfopanyin.

## Tsir 8

1. Na nsɛm a yɛreka yi no mu tsitsir nye yi: dɛm sɔfopanyin yi na yɛwɔ, nyia ɔakɛtsena Enyimnyam Hen n'ahengua no enyimfa wɔ sorsor no
2. krɔnkrɔnbea no nye nokwar ntamadan a Nyankopɔn nankasa, na nnyɛ nyimpa bi sii no no somfo.
3. Na sɔfopanyin biara wɔhyɛ no ama ɔdze ayɛyɛdze nye afɔrbɔdze aama: dɛm ntsi otwar dɛ oyi so onya biribi a ɔdze bɛma.
4. Na sɛ ɔwɔ asaase do ha a, nkyɛ ɔnnyɛ ɔsɔfo koraa, osiandɛ hɔn a wɔdze ayɛyɛdze ma dɛ mbrɛ mbra no tse no, wɔ hɔ dada;
5. hɔn na wɔsom sor ndzɛmba no nsusudo nye no mfonyi; dɛ mbrɛ wɔbɔɔ Moses nkaa wɔ ber a oribesi ntamadan no: na ɔse dɛ, Hwɛ dɛ eyɛ adze nyina dɛ mbrɛ nsusudo a wɔdze kyerɛɛ wo wɔ koko no do no tse.
6. Na afei ne nsa aka asɔfodzi a ɔkyɛn, dɛ ɔayɛ ntamugyinafo wɔ ahyɛmu a oye kyɛn a wogyina anohoba a oye kyɛn no do hyɛɛ no ho.
7. Na sɛ dza odzi kan no ho nnyi asɛm a, nkyɛ wɔannhwehwɛ gyinabew bi amma dza otsia ebien no.
8. Na onyaa hɔn ho asɛm bi no, ɔkaa dɛ, Hwɛ, nda bi reba, Ewuradze na ɔse, Dɛ menye Israel fie nye Juda fie bedzi ahyɛmu fofor;
9. Ɔnntse dɛ ahyɛmu a menye hɔn egyanom dzii Wɔ da a mususuoo hɔn nsamu yii hɔn fii Egypt asaase do no; Na hɔn dze wɔanntsena m'ahyɛmu no mu, Ntsi mo so manndwen hɔn ho, Ewuradze na ɔse.
10. Na ahyɛmu a menye Israel fi bedzi nye yi, Nda no ekyir no, Ewuradze se; Medze me mbra bɛhyɛ hɔn adwen mu, Na makyerɛw no hɔn akoma do so; Na mayɛ hɔn Nyankopɔn Na hɔn so wɔayɛ me man;
11. Na obi rennkyerɛ no kuromnyi, Obi rennkyerɛ no nua dɛ, Hu Ewuradze: Na hɔn nyina bohu me, Ofitsi hɔn mu kakraba do kesi kɛse do.
12. Na mubohu hɔn emumuyɛ mbɔbɔr, Na mennkɛkaa hɔn bɔn bio.
13. Ɔreka Ahyɛmu Fofor ho asɛm no ɔse, ɔayɛ dza odzi kan no dadaw. Na dza ɔayɛ dadaw na ne ber rutwa mu no ɔnnkɛkyɛr na ɔaayew.

## Tsir 9

1. Na ahyɛmu a odzi kan no wɔ nyamesom ho ahyehyɛdze, nye ne wiadze ha krɔnkrɔnbea.
2. Na wosii ntamadan bi, dza odzi kan a wɔfrɛ no Krɔnkrɔnbea, mbrɛ kandzeadua no, nye ɔpon no, nye kyerɛpaanoo no wɔ.
3. Na ntwamutam a otsia ebien no ekyir na ntamadan a wɔfrɛ no Krɔnkrɔn mu Krɔnkrɔn no wɔ;
4. ɔwɔ sika eduhuamhyew mbukyia, nye ahyɛmudaka no a wɔdze sika edura ho nyina a sika kutu a manna wɔ mu, nye Aaron poma a ɔfefɛwee no, nye ahyɛmu apon no wɔ mu no:
5. na no do na enyimnyam kerubfo a wɔtserɛw mpatagua no do si; ndzɛmba yi yenntum nnka ho asɛm nkorkor sesei.
6. Na woesiesie ndzɛmba yi dɛm no, asɔfo no kɔ ntamadan a odzi kan no mu daa kɛyɛ ɔsom ho edwuma
7. na dza otsia ebien no dze, sɔfopanyin no na afe du a, ɔkɔ hɔ prɛko, onngya bɔgya a ɔdze bɔ afɔr wɔ nankasa nye ɔman no hɔn mfom ntsi:
8. Sunsum Krɔnkrɔn dze yi kyerɛ dɛ, ntamadan a odzi kan no da ho si hɔ yi, wonnyae nnyii kwan a wɔdze kɔ krɔnkrɔnbea mu no edzi;
9. na ɔyɛ nsɛntoho ma sesei ber a ɔwɔ hɔ yi; dɛ mbrɛ wɔdze ayɛyɛdze nye afɔrbɔdze a onntum mma nyia ɔsom no nndzi mu wɔ tsibowa afamu,
HEB.9.10, osiandɛ ɔnye edziban nye anondze nye eguaree horow yɛ honam afamu ahyehyɛdze ara a wɔhyɛ dɛ wɔnyɛ nkodu mber a wɔahyehyɛ ato hɔ no.
11. Na Kraest dze, ɔbaa dɛ ndzepa a aba dada no ho sɔfopanyin no, ɔnam ntamadan a ɔso na odzi mu kyɛn a wɔammfa nsa ennsi no do, ɔno nye dɛ ommfi abɔdze yi mu,
HEB.9.12, na eso ɔnnam mpɔnkye nye anantwimba bɔgyaa mu, mbom ɔnam nankasa no bɔgyaa do kɛhɛɛn krɔnkrɔnbea no mu prɛko kenyaa onnyiewiei ɔgye no.
13. Na sɛ mpɔnkye nye anantwinyin bɔgyaa nye anantwiber nso a wɔdze petse hɔn a hɔn ho egu fi do no tsew hɔn ho kɔ honam ahosan mu a,
HEB.9.14, mpɛn ahen ara na Kraest a ɔnam onnyiewiei Sunsum no do dze noho bɔɔ afɔr a nkekaa nnyi ho maa Nyankopɔn no, no bɔgyaa nnkɛtsew hom tsibowa ho efi ndwuma a nkwa nnyi mu ho akɔsom Nyankopɔn tseasefo no?
15. Na iyi ntsi ɔyɛ ahyɛmu fofor no ho ntamugyinafo, ama hɔn a wɔafrɛ hɔn no enya onnyiewiei egyapadze no ho anohoba no, osiandɛ owu a owui no, ɔdze gyee hɔn a wɔyɛɛ nkan ahyɛmu no ho mfomdo no.
16. Na mbrɛ samansew wɔ no otwar dɛ wɔkyerɛ nyia ɔhyɛe no no wu.
17. Na sɛ owu ba a nna samansew wɔ ngyinado; na nyia ɔhyɛe no tse ase a, ɔnnyɛ edwuma.
18. Ɔno ntsi na woennkwetsi bɔgya annhyɛ ahyɛmu a odzi kan no so.
19. Na Moses kaa ahyɛdze no nyina kyerɛɛ ɔman no nyina, dɛ mbrɛ mbra no tse no, ɔfaa anantwimba no nye mpɔnkye no bɔgyaa, nye nsu, nye kuntu memen, nye odwon hataw na ɔdze petsee nwoma no, nankasa nye ɔman no nyina do
20. na ɔsee dɛ, Iyi nye ahyɛmu a Nyankopɔn ahyɛ wɔ hom ho no no bɔgyaa.
21. Bio so, ntamadan no nye asɔfodwuma no ho ndzɛmba nyina ɔdze bɔgya petsee ho dɛmara.
22. Nkyɛ mereyɛ maaka dɛ adze nyina, dɛ mbrɛ mbra no tse, wɔdze bɔgya tsew ho, na sɛ bɔgya enngu a, fakyɛ bi nnyi hɔ.
23. Dɛm ntsi otwar dɛ sor ndzɛmba no n'esusudo no wɔdze yinom tsew ho; na sor ndzɛmba no nankasa dze, wɔdze afɔr a oye kyɛn yinom tsew ho.
24. Na Kraest annhɛn krɔnkrɔnbea a wɔdze nsa yɛe a ɔyɛ nokwar dze no ho ntoho no mu; na mbom ɔhɛɛn ɔsor ankasa dɛ afei worikeyi no edzi wɔ Nyankopɔn enyim ama hɛn;
25. na eso nnyɛ dɛ ɔdze noho bɔbɔ afɔr mpɛn pii dɛ mbrɛ sɔfopanyin no dze bɔgya a ɔnnyɛ nankasa nedze hɛn krɔnkrɔnbea afrenhyia afrenhyia no;
26. ɔnodze na nkyɛ otwar dɛ ofi wiadze ahyɛse hu amandze mpɛn pii: na afei dze mbersantsen ruwie du yi, woeyi no edzi prɛko dɛ ɔnam noho afɔrbɔ do beyi bɔn akɔ.
27. Na dɛ mbrɛ wɔahyɛ ama nyimpa dɛ owu prɛko, na ɔno ekyir atsɛmbu bɛba no,
HEB.9.28, dɛmara na Kraest so a wɔdze no bɔɔ afɔr prɛko dɛ ɔnsoa nyimpa pii hɔn bɔn no, obokwetsi bɔn eyi noho edzi ne mpɛn ebien akyerɛ hɔn a wɔtweɔn no no dze hɔn akɔ nkwagye mu.

## Tsir 10

1. Na mbra no wɔ ndzepa a ɔbɛba no no mfonyi na nnyɛ ndzɛmba no suban ankasa ntsi, wonntum mmfa afɔr kor no ara a wɔbɔ no afrenhyia afrenhyia no mma hɔn a wɔba no nndzi mu da.
2. Na hɔn a wɔba asɔr no na wɔatsew hɔnho prɛko no, sɛ wonnyi bɔn ho tsibowa bio a nkyɛ woenngyaa afɔr bɔ anaa?
3. Na mbom wɔbɔ bɔn ho nkaa wɔ mu afrenhyia biara,
HEB.10.4, osiandɛ anantwinyin nye mpɔnkye bɔgyaa runntum nnyi bɔn nnkɔ.
5. Dɛm ntsi ɔbaa wiadze no, ɔkaa dɛ, Afɔr nye ayɛyɛdze, ɔwo ammpɛ, Na nyimpadua na esiesie ama me;
6. Hyew afɔr mu nye bɔn ho dze annsɔ w'enyi:
7. Nna mesee dɛ, Hwɛ, maba, dɛ merebɛyɛ wo pɛ, ao, Nyankopɔn dɛ mbrɛ wɔakyerɛw no mo ho wɔ nwoma mbobɔwee no mu.
8. Ɔkaa no hɔ dɛ, Afɔr nye ayɛyɛdze nye hyew afɔr nye bɔn afɔr dze ammpɛ, eso w'enyi annsɔ (ɔnye dza wɔnam mbra do dze ma no) no,
HEB.10.9, nkyii ɔkaa dɛ, Maba merebɛyɛ wo pɛ. Oyi dza odzi kan no hɔ, na ɔdze dza otsia ebien no eesi hɔ.
10. Dɛm pɛ no do na wɔnam Jesus Kraest honam a ɔdze bɔɔ afɔr prɛko maa hɛn no do atsew hɛn ho.
11. Na ɔsɔfo biara dze ogyina som daa daa bɔ afɔr kor no ara a onntum nnyi bɔn nnkɔ da no:
12. na ɔno dze, onyae bɔɔ bɔn ho afɔr kor no, ɔkɛtsenaa Nyankopɔn nyimfa daa;
13. hɔ na n'enyi ada kwan dɛ wɔdze n'atamfo bɛyɛ n'ananadzegua.
14. Na ɔnam afɔr kor do ama hɔn a wɔatsew hɔn ho no edzi mu daa.
15. Na Sunsum Krɔnkrɔn so dzi hɛn dase: na odzi kan ka dɛ,
HEB.10.16, Iyi nye ahyɛmu a menye hɔn bedzi Nda no ekyir no, Ewuradze na ɔse: Medze me mbra bɛhyɛ hɔn akoma mu, Na makyerɛw no hɔn adwen mu so;
17. nna ɔka so dɛ, Na hɔn bɔn nye hɔn mbrato merennkaa bio.
18. Na mbrɛ yinom ho fakyɛ wɔ no, bɔn ho afɔr bi nnyi hɔ bio.
19. Dɛm ntsi, enuanom, yɛnam Jesus bɔgyaa do enya ndam dɛ yɛdze bɛhɛn krɔnkrɔnbea no,
HEB.10.20, ɔnam ɔkwan a woesiesie ato hɛn hɔ no mu, kwan fofor a ɔwɔ nkwa a ɔnam ntwamutam a ɔyɛ no honam no do.
21. Na dɛ yɛwɔ sɔfo kɛse a odzi Nyankopɔn fie do ntsi,
HEB.10.22, hom mma yɛmfa nokwar akoma ntwe mpin wɔ gyedzi amayɛ mu, dɛ wɔapetse hɛn akoma ho efi tsibowa bɔn mu, na woeguar hɛn nyimpadua wɔ nsu krɔnkrɔn mu.
23. Hom mma yensuo hɛn enyidado a yɛpaa mu ka no mu yie, amma oeennhihim, na nyia ɔbɔɔ anohoba no ɔyɛ nokwafo.
24. Hom mma yɛndwendwen hɛnho do, nnunu hɛnho nkɔ dɔ nye ndwuma pa mu;
25. na mma yenngyaa hɛnho hɛnho ehyiadzi, dɛ mbrɛ binom hɔn ntɔyɛɛ tse, na yentutu hɛnho fo pii wɔ ber a hom nyim dɛ da no rebɛn yi.
26. Na yeenya nokwar no ho nyimdzee ekyir yi, sɛ yɛboapa kɛyɛ bɔn a, bɔn ho afɔrbɔ nnyi hɔ bio,
HEB.10.27, na mbom atsɛmbu ho akwanhwɛ a ɔyɛ hu bi, nye ogyaframee bi a ɔbɛhyew atamfo no.
28. Na sɛ nyimpa a ɔpow Moses mbra no, wokwetsi ehumbɔbɔr gyina adasefo beenu anaa baasa anomu asɛm do ku no a:
29. akatua a ɔyɛ dzen bɛn na hom susu dɛ wobobu dɛ ɔsɛ nyia oetsiatsia Nyankopɔn Ba no do, na oebu ahyɛmu bɔgyaa a wɔdze tseew no ho no ehuhudze, na ɔabɔ adom Sunsum no adapaa?
30. Na yenyim nyia ɔka dɛ, Awerdzi yɛ medze, na mubotua kaw; na bio so, Ewuradze bobua ne man atsɛn.
31. Adze a ɔyɛ hu nye dɛ ebɔtɔ Nyankopɔn tseasefo no ne nsamu.
32. Na hom nkaa nkan nda a hom nyaa kan ekyir no hom sɔɔw amandzehu ko kɛse no;
33. bi nye dɛ hom nam ahorbahyɛ nye ahohia do yɛɛ guasohwɛdze, na bi so nye dɛ hom yɛɛ hɔn a wɔayɛ hɔn dɛm no hɔn anyɛnkofo.
34. Na hom nyaa ayamuhyehye wɔ ndaduafo no ho, na hom dze enyigye peen hom ahodze no fom do, osiandɛ hom nyim dɛ homankasa hom wɔ ahodze a oye kyɛn iyi, na eso ɔtsena hɔ daa.
35. Dɛm ntsi mma hom nntow hom ndam a ɔwɔ akatua pii no nnkyen.
36. Na ohia hom abotar, na sɛ hom wie Nyankopɔn apɛdze yɛ a, hom nsa aaka anohoba no.
37. Na aka kakraabi dɛm Na nyia ɔreba no aba, na ɔrennkyɛr., #Hab 2.3
38. Na me tseneneenyi no nam gyedzi do benya nkwa, Na sɛ ɔsan ekyir a, me kra enyi ronnsɔ no.
39. Na hɛn dze, yɛmmfora hɔn a wɔtwe hɔnho ekyir kɔ ɔsɛɛ mu no, na mbom yɛfora hɔn a wɔgye dzi dze gye hɔn kra nkwa no mu.

## Tsir 11

1. Na afei gyedzi nye adze a hɛn enyi da do ho awerɛhyɛmu a osi pi, adze a enyi nntua ho no nokwar dasedzi.
2. Na no mu na tsetsefo no nyaa dase a wɔgyee no hɔn ho.
3. Gyedzi na yɛdze tse ase dɛ wiadze horow a wɔdze Nyankopɔn n'asɛm siesiei, na dza enyi tua ho yi mmfi dza ɔda hɔ mu na wɔyɛe., #Gye 1.1; Dwom 33.6
4. Gyedzi na Abel dze bɔɔ afɔr a oye kyɛn Kain dze maa Nyankopɔn na ɔnam do nyaa dase a wodzii no no ho dɛ ɔtsen, osiandɛ Nyankopɔn gye n'ayɛyɛdze ho dase: na ɔnam do na owui mpo a, ɔda ho kasa.
5. Gyedzi ntsi na wɔfaa Enok kɔree na oennhu owu; na woennhu no osiandɛ Nyankopɔn bɛfaa no kɔree, na ansaana wɔfaa no kɔree no, onyaa dase dɛ ɔasɔ Nyankopɔn enyi.
6. Sɛ gyedzi nnyi mu a, obi nnkotum asɔ Nyankopɔn enyi; na nyia ɔba Nyankopɔn nkyɛn no otwar dɛ ɔgye dzi dɛ ɔwɔ hɔ, na ɔyɛ hɔn a wɔhwehwɛ n'ekyir kwan no katuafo.
7. Gyedzi ntsi na wɔbɔɔ Noa nkaa wɔ dza wonnyae nnhunii ho a, nyamesuro tuu no do, na osiesiee hɛn dze gyee ne fifo nkwa, na ɔnam do buu wiadze atsɛn na ɔbɛyɛɛ ɔdzedzifo maa gyedzi ho tsenenee no.
8. Gyedzi ntsi na Abraham, wɔfrɛɛ no a, otsiei dɛ ɔbɔkɔ beebi a daakye obenya no dɛ egyapadze, na osii mu a nna onnyim mbrɛ ɔrokɔ.
9. Gyedzi ntsi na ɔkɛyɛɛ hɔho wɔ anohoba asaase no do dɛ dza ɔnnyɛ nedze, na ɔnye Isaak nye Jakob a wɔyɛ anohoba kor no ara adzedzifo no kɛtsenaa asese mu;
10. na n'enyi tua kurow no a ɔwɔ fapem no a nyia ɔkyekyeree na nyia ɔyɛɛ nye Nyankopɔn no.
11. Gyedzi so na Sara dze, onyaa ahoɔdzen dze nyinseen ɔba wɔ aber a ɔatra ne nyin, osiandɛ obuu nyia ɔbɔɔ no anohoba no nokwafo:
12. ntsi na ɔbaako a ɔyɛ dɛ oewu mpo no, ɔwoo hɔn a wɔdɔɔ so dɛ sor nworaba, na wɔtse dɛ mpoano anhwea a wonntum nnkan.
13. Gyedzi mu na iyinom nyina wuwui, hɔn nsa annka anohoba no naaso wohunii wɔ ekyirekyir, na wɔyɛɛ no etuu paa mu kaa dɛ, wɔyɛ ahɔho nye akwantufo wɔ asaase do.
14. Na hɔn a wɔkasa dɛm no wɔda no edzi dɛ wɔrohwehwɛ hɔn kurow bi.
15. Nna sɛ hɔn adwen wɔ dza wofii mu kɔree no do a, nkyɛ wɔwɔ ho kwan dɛ wɔsan kɔ hɔ.
16. Mbom afei wɔrohwehwɛ dza oye kyɛn ɔno, iyi nye sor dze no: dɛm ntsi hɔn ho nnyɛ Nyankopɔn enyito dɛ wɔbɛfrɛ no hɔn Nyankopɔn, osiandɛ oesiesie kurow bi ama hɔn.
17. Gyedzi ntsi na wɔsɔɔ Abraham no hwɛe no, ɔdze Isaak kɔbɔɔ afɔr: na nyia ɔgyee anohoba no dze ne ba kor no kɛmae;
18. ɔno na wɔkaa kyerɛɛ no dɛ, Isaak mu na wɔbɛfrɛ w'asefo no.
19. Obuu dɛ Nyankopɔn botum enyan no efi ewufo mu mpo; hɔ so na onyaa no bio wɔ abɛbu mu.
20. Gyedzi ntsi na Isaak hyiraa Jakob nye Esau wɔ ndzɛmba a ɔreba ho mpo., #Gye 27.27-29, 39
21. Gyedzi ntsi na Jakob ruwu a, ohyiraa Josef ne mba beenu no, na ɔkoom no poma tsir do sɔree.
22. Gyedzi ntsi na Josef n'ewiei rebɛn no, ɔkaa nkɔree a Israelmba rubotu akɔ no ho asɛm: na ɔhyɛɛ ne mbiew ho samansew., #Gye 50.24
23. Gyedzi ntsi na wɔwoo Moses no n'awofo dze no sumaa abosoom ebiasa, osiandɛ wohun dɛ ɔyɛ abofra a no ho yɛ fɛw: na woennsuro ɔhen ne mbra no.
24. Gyedzi ntsi na Moses nyinii a, ɔpoow dɛ wɔbɛfrɛ no Farao babaa ba;
25. na ɔfaa dɛ ɔnye Nyankopɔn no nkorɔfo bohu amandze mbom kyɛn dɛ obedzi bɔn ho dɛw ber tsiabaa bi;
26. na obuu Kraest ahorbahyɛ no ahonya kɛse kyɛn Egypt ahonyadze, na ɔhwɛɛ akatua no.
27. Gyedzi ntsi na ɔdaan Egypt gyae na oennsuro ɔhen no n'ebufuw no: na ɔsɔɔw no dɛ n'enyi tua nyia wonnhu no.
28. Gyedzi ntsi na odzii apaho no, nye bɔgyaa petse no, ma mbakan sɛɛfo no eennkunkum hɔn no.
29. Gyedzi ntsi na wotwaa Mbɛw Po no dɛ wewew do; ɔno na Egyptfo reyɛ bi ahwɛ a, po no meen hɔn no.
30. Gyedzi ntsi na Jeriko afasu no wɔbɔɔ ho aprɔw nda esuon a, obui.
31. Gyedzi ntsi na edwaman Rahab gyee akwanserafo no asomdwee mu, ma ntsi ɔammfora asokyewfo no annhera.
32. Na menka dɛn bio? Sɛ mereka Gideon, Barak, Samson nye Jefta, David nye Samuel nye nkɔnhyɛfo no ho asɛm a, nkyɛ mber bɔbɔ me.
33. Hɔn na wɔnam gyedzi do dzii ahendzi horow do konyim, yɛɛ ndzeyɛtsenenee, nyinyaa anohoba, siiw ngyata ano
34. duum gya ahoɔdzen, guaan nkrantsee ano, nyaa ahoɔmberɛw mu ahoɔdzen, yɛɛ ɔko mu mbanyinndam, kaa ananafo dɔm gui.
35. Mbaa nsa kaa hɔn efun a wɔsoɛree, na binom so wɔhyɛɛ hɔn amen, naaso wɔammpɛ ɔgye, ama woeenya owusoɛr a oye kyɛn.
36. Na binom so nyaa atwetwesi nye ɔhwe, nye mpokyerɛ nye efiadzenda so., #1 Ahe 22.26, 27; 2 Mbe 18.25
37. Wosiiw hɔn abo, wɔdze seradaa paapaa hɔn, wɔsɔɔ hɔn hwɛe, wɔdze nkrantsee kum hɔn; wokyinii wɔ nguan nwoma nye mpɔnkye nwoma mu, ohiaa hɔn, hɔn ho guaan hɔn, wohun amandze:
38. hɔn na wiadze mmfata hɔn: wokyinkyiin sar nye mbepɔw do, abodan nye asaase etu mu.
39. Na iyinom nyina a wɔnam gyedzi do nyaa dase no, hɔn nsa annka anohoba no,
HEB.11.40, osiandɛ Nyankopɔn esiesie biribi a oye kyɛn dɛm esie hɛn dɛ wokwetsi hɛn a worinndzi mu.

## Tsir 12

1. Dɛm ntsi hɛn so, dɛ yɛwɔ adasefo pii a ɔtse dɛm a woetwa hɛn ho ehyia ntsi, hom mma yɛmfa dza osiw kwan nyina nto nkyɛn, nye bɔn a ɔnnkyɛr na ɔatoto hɛn ananmu no, na yɛmfa penkyɛr ntutu empire a osi hɛn enyim no mu mbirika,
HEB.12.2, nhwɛ gyedzi ne dzikamfo nye no wiefo Jesus a osian dɛw a wɔdze sii n'enyim ntsi ɔsɔɔw mbeamudua no, na n'enyi annto wɔ ho, na ɔakɛtsena ase wɔ Nyankopɔn ahengua no enyimfa no.
3. Na hom mma hom adwen nkɔ nyia ɔyɛɛ abotar tsiee ndzebɔnyɛfo hɔn nyiyiano tsiaa no ho no, amma hom aammberɛ anntɔ bitsi wɔ hom akra mu.
4. Ako a hom nye bɔn ridzi no, hom nnkoe nnkodur dɛ hom kyi hom bɔgyaa;
5. na hom werɛ efir afotu a ɔkasa kyerɛ hom dɛ mba no a ɔse, Me ba, mma mmbu Ewuradze ne ntsea no adze kakraba, Eso sɛ ɔka w'enyim a, mma mmpa abaw:, #Job 5.17; Mbɛ 3.11
6. Na nyia Ewuradze dɔ no no, na ɔtsea no, Na ɔhwe ɔba biara a ɔgye no.
7. Hom nsɔw amandzehu dɛ ɔyɛ ntsea. Nyankopɔn nye hom ridzi no dɛ mba; na ɔba bɛn na n'egya nntsea no?
8. Na sɛ hom nnyi ntsea a hɔn nyina nya bi no a, nna hom yɛ edwaman mba, na nnyɛ nokwar mba bi.
9. Bio so, yenyaa hɛn honam mu egyanom a wɔtseaa hɛn, na yedzii hɔn nyi. Aso mbom yɛnnkɛfa hɛnho ahyɛ hɛn sunsum mu Egya no ase na yɛatsena ase?
10. Na hɔn dze, ampaara wɔtseaa hɛn nda kakraabi dɛ mbrɛ wɔhwɛ a oye ma hɔn: na ɔno dze, ɔtsea hɛn ma hɛn yieyɛ ama yeenya n'ahotsew no bi.
11. Na sesei dze ntsea nyina nnyɛ enyigye, na mbom awerɛhodze a; na n'ekyir no ɔsow asomdwee aba dze ma hɔn a wɔdze asɔ hɔn ahwɛ no, mekyerɛ tsenenee aba.
12. Dɛm ntsi hom mma abaw a asensen no do, na hom mmiamia hom nkotodwe a ɔagogow no mu;
13. na hom nsiesie akwan tsenenee mma hom anan, amma dza ɔtow apakye no no ndwonku eennhuan, na mbom wɔaasa no yarba.
14. Hom ndzi asomdwee ekyir wɔ nyimpa nyina afamu, nye ahotsewee a obi kwetsi a orunnhu Ewuradze no:
15. hom nhwɛ yie amma obi eemmfi Nyankopɔn adom ho annka ekyir: amma bɔwen ndwow bi eemmfir annhaw hom, na eenndua do ma ɔdodow ho eenngu fi;
16. amma obi aannyɛ edwaman anaa ohuhunyi bi, dɛ Esau a ɔtɔɔn n'abakan ndzinoa gyee edziban dzipɛn kor no.
17. Na hom nyim mbrɛ ekyir no ɔpɛɛ dɛ onya nhyira no a, wɔpoow no, na nnuho kwan no dze, kaansa ɔdze nyinsuwa hwehwɛe a, oennhu.
18. Na hom nnyaa mmbaa koko no a wɔdze nsa ka, na ɔredzɛw ogya no ho, nye mununkum, nye sum, nye ehum, , #Eks 19.16-22; 20.18-21; Deut 4.11
19. nye totorobɛnto ne gyegye, nye ndze a hɔn a wɔtsee no wɔserɛɛ dɛ mma wɔnnka asɛm bi nnkyerɛ hɔn bio no ho.
20. Na woenntum annsɔw dza wɔhyɛe no a ɔse, Sɛ abowa mpo ho ka koko no a, wonsiw no abo no;, #Eks 19.12
21. na dza opuei no yɛ hu pii ntsi Moses kaa dɛ, Musuro dodow na mo ho popo.
22. Na mbom hom aba bepɔw Sion, nye Nyankopɔn tseasefo kurow no, ɔsor Jerusalɛm no ho, nye ɔsor abɔfo mpempem,
HEB.12.23, nye mbakan a wɔakyerɛw hɔn edzin wɔ sor no hɔn asafo nye baguabɔ, nye Nyankopɔn, nyimpa nyina tsɛmbuafo no, nye tseneneefo a woedzi mu esunsum,
HEB.12.24, nye ahyɛmu fofor ho ntamugyinafo Jesus, nye bɔgya a ɔpetse no a ɔkasa yie kyɛn Abel dze no ho.
25. Hom nhwɛ na hom aammpow nyia ɔkasa no. Na sɛ hɔn a wɔpoow nyia ɔkasaa asaase do no mpo emmfi nsa a, mpɛn ahen na sɛ hɛn yɛdan fi nyia ofi sor kasa no ho a, yebefi nsa?
26. Ɔno na ber no mu ne ndze wosoow asaase, na afei dze ɔabɔ anohoba dɛ, Mebɛma awosow prɛko bio, na nnyɛ asaase nko bi na ɔsor so.
27. Na, Prɛko bio yi, ɔkyerɛ ndzɛmba a wɔwosow no ne nyii, dɛ ndzɛmba a wɔayɛ, na ndzɛmba a wɔnnwosow no eetsim hɔ.
28. Dɛm ntsi, dɛ yeenya ahenman a ɔnnwosow yi, hom mma yɛmfa ndaase ndua do nsom Nyankopɔn nsɔ n'enyi wɔ enyidzi nye hu mu:
29. na hɛn Nyankopɔn yɛ ogya a ɔhyew.

## Tsir 13

1. Hom mma enuadɔ ntsena hɔ daa.
2. Mma hom enyi mmpa ahɔhoyɛ do: na ɔno do na binom nam ayɛ abɔfo a woennhu hɔn dɛm no ahɔho.
3. Hom nkaa hɔn a wɔda efiadze no, dɛ dza hom nye hɔn da hɔ, nye hɔn a wohu amandze biara, dɛ homankasa so da ho wɔ honam mu.
4. Hom ndzi awar nyi wɔ adze nyina mu, na mma hom nngu awarmpa ho fi: na ndwaman nye awartofo dze, Nyankopɔn bobu hɔn atsɛn.
5. Mma sika enyiber mmba hom abrabɔ mu. Hom mma hom bo ndwe dza hom wɔ no ara ho: na nankasa aka dɛ, Mirinngya wo da, eso meremmpa wo da biara da., #Deut 31.6
6. Ntsi yɛdze ndam ka dɛ, Ewuradze nye mo boafo; murunnsuro: Nyimpa botum ayɛ me dɛn?
7. Hom nkaa hɔn a wɔhwɛɛ hom do a wɔkaa nyamesɛm kyerɛɛ hom no; hom nhwɛ hɔn abrabɔ ewiei, na hom nsua hɔn gyedzi.
8. Jesus Kraest tse dɛmara ndeda, nye ndɛ, nye daapem nyina.
9. Mma hom mma nkyerɛkyerɛ horow fofor bi mmfa hom nnkyinkyin: na oye dɛ wɔdze adom hyɛ akoma dzen mbom, na nnyɛ edziban a hɔn a wɔnantsew mu ennya mfaso bi no a.
10. Yɛwɔ afɔrmbukyia a hɔn a wɔsom ntamadan mu no nnyi kwan dɛ wodzi ho biribi.
11. Na mbowa a sɔfopanyin no dze hɔn bɔgyaa kɔ krɔnkrɔnbea mu wɔ bɔn ntsi no, hɔn efun wɔhyew no nseraban no ekyir.
12. Ntsi na Jesus so, mbrɛ ɔbɛyɛ na ɔdze no bɔgyaa atsew ɔman no ho no, ohun amandze wɔ kuropon no ekyir no.
13. Dɛm ntsi hom mma yempue nkɔ ne nkyɛn wɔ nseraban no ekyir, dɛ yɛso n'adapaabɔ no bi.
14. Na yennyi kurow a ɔtse hɔ daa wɔ ha, na mbom dza ɔreba no na yɛhwehwɛ n'ekyir kwan.
15. Ɔno ntsi hom mma yendua no do mbɔ ayɛyi afɔr mma Nyankopɔn daa, ɔno nye anofamfa aba a ɔpaa mu bɔ no ne dzin.
16. Na mma hom werɛ mmfir adɔyɛ nye adzekyɛ, na dɛm afɔrbɔdze yi na ɔsɔ Nyankopɔn enyi.
17. Hom ntsie hom akandzifo na hom mbrɛ hom ho adze mma hɔn: osiandɛ hɔn na wɔweɔn hom akra, na wobobu ho nkontaa; ama wɔdze enyigye aayɛ iyi na nnyɛ nkrumsi bi a: annyɛ dɛm a ɔnnkɛyɛ mfaso ama hom.
18. Hom nsɔr mma hɛn: na yɛwɔ awerɛhyɛmu dɛ yɛwɔ tsibowa pa, dɛ yɛpɛ dɛ yɛbɔ hɛn bra yie wɔ adze nyina mu.
19. Na mutu hom fo papaapa dɛ hom nyɛ iyi, ama woeegyaa me ama hom ntsɛmara.
20. Afei asomdwee Nyankopɔn a ɔnam onnyiewiei ahyɛmu no bɔgyaa do dze nguan no hɔn hwɛfo kɛse, mekyerɛ hɛn Ewuradze Jesus Kraest, fi ewufo mu baa bio no,
HEB.13.21, ɔmma hom ndzi mu wɔ edwuma pa nyina mu, na hom nyɛ ne pɛ, na ɔmfa Jesus Kraest do nyɛ hɛn mu dza ɔsɔ n'enyi, ɔno na enyimnyam nka no mbersantsen mfesantsen. Amen.
22. Na mutu hom fo, enuanom, hom ntsie afotusɛm yi: na makyerɛw nsɛntsia bi amona hom.
23. Hom nhu dɛ woegyaa hɛn nua Timoti; na sɛ ɔba ntsɛm a, menye no bɛba ebohu hom.
24. Hom nkyiakyia hɔn a wɔhwɛ hom do no nyina, nye ahotseweefo no nyina. Hɔn a wofi Itali no kyiakyia hom.
25. Adom nka hom nyina. [Amen.]

