# Josua

## Tsir 1

1. EWURADZE n'akowaa Moses wui n'ekyir no, EWURADZE kasaa kyerɛɛ Nun ne babanyin Josua a nna ɔyɛ Moses no somfo no dɛ,
JOS.1.2, M'akowaa Moses ewu; dɛm ntsi afei soɛr, twa Jordan yi, ɔwo, nye ɔman yi nyinara, kɔ asaase a medze rema hom, mekyerɛ Israelmba no do.
3. Beebiara a hom anamɔn betsia no, medze ama hom, dɛ mbrɛ mekaa kyerɛɛ Moses no.
4. Ofi sar no do, nye Lebanon yi ho araa dze kodu esutsen kɛse Eufrates no ho, Hitifo asaase nyinara, na ɔdze kodu po kɛse no ho wɔ witɔree afamu no, na ɔnyɛ hom he.
5. Nyimpa biara runntum nngyina w'enyim wɔ wo nkwa nda nyinara mu: na dɛ mbrɛ midzii Moses n'ekyir no, dɛmara so na mibedzi w'ekyir: meremmpa wo, na morommpow wo so.
6. Hyɛ dzen na nya akokodur: na ɔwo na ebɛma ɔman yi ekenya asaase a mekaa ho ntam kyerɛɛ hɔn egyanom dɛ medze mebɛma hɔn no edzi.
7. Dzen ara na hyɛ na nya akokodur papaapa, na dwen do dzi mbra a m'akowaa Moses hyɛɛ wo no nyinara do: mma mmfi ho mmfa enyimfa anaa abankum, ama eesi wo yie wɔ beebiara a ebɔkɔ.
8. Mma mbra nwoma yi mmpa w'anomu, na mbom dwen ho adzekyee nye adzesaa, ama aadwen do ayɛ dɛ mbrɛ wɔakyerɛw wɔ mu no nyinara tse no: na ɔno na ebɛma wo kwan ayɛ dwudwoodwo, na ɔno na ibenya no yie.
9. Ana mennhyɛɛ wo bi a? Hyɛ dzen na nya akokodur; mma mmbɔ hu, nkyii so mma w'abaw mu nntu: na EWURADZE wo Nyankopɔn dzi w'ekyir wɔ beebiara a ebɔkɔ.
10. Nna Josua hyɛɛ ɔman no hɔn ahwɛdofo no, dɛ,
JOS.1.11, Hom ndɔ nseraban no mu na hom nhyɛ ɔman no dɛ, Hom nsiesie edzidzidze mma homho, na aka ndaansa hom botwa Jordan yi akɔ akɛfa asaase a EWURADZE hom Nyankopɔn dze rema hom dɛ wɔnkɛfa no.
12. Na Josua kasaa kyerɛɛ Reubenfo, nye Gadfo, nye Manaasɛ ebusuakuw ɔfa no dɛ,
JOS.1.13, Hom nkaa asɛm a EWURADZE n'akowaa Moses hyɛɛ hom no, dɛ, EWURADZE hom Nyankopɔn rema hom ahomgye, na ɔdze asaase yi ama hom no.
14. Hom yernom, hom mbofraba, nye hom fiembowa, ntsena asaase a Moses dze maa hom wɔ Jordan egya yi do; na homara dze, hom mmia ndzi hom nuanom enyim ntwa, hom mu mbarimba akatakyi nyinara, na hom nkɔboa hɔn;
15. ma onkodu dɛ EWURADZE bɛma hom nuanom ahomgye, dɛ mbrɛ ɔdze ama hom yi, na hɔn so woeenya asaase a EWURADZE hom Nyankopɔn dze rema hom no afa: na n'ekyir no hom asan abɛfa hom enyadze asaase a EWURADZE n'akowaa Moses dze maa hom wɔ Jordan egya ɔdze kɔ wipuei afamu no.
16. Na wobuaa Josua, dɛ, Dza edze ahyɛ hɛn nyinara yɛbɛyɛ, na beebiara a ebɔsoma hɛn no, yɛbɔkɔ.
17. Dɛ mbrɛ yetsiee Moses wɔ adze nyinara mu no, dɛmara so na yebetsie wo: w'ekyir ara na EWURADZE wo Nyankopɔn ndzi, dɛ mbrɛ odzii Moses ekyir no.
18. Nyimpa biara a ɔbɛtsew etua wɔ wo mbrasɛm do, na onnketsie wo nsɛm wɔ dza edze hyɛ no nyinara mu no, ɔtse dɛ woana ara a wonku no: dzen ara na hyɛ na nya akokodur.

## Tsir 2

1. Nna Nun ne babanyin Josua somaa mbanyin beenu nsumaa mu fi Sittim dɛ aserafo dɛ wɔnkɔ nkɔhwɛ asaase no, nye Jeriko. Na wɔkɔree, na wɔkɔr ɔbaa huhunyi bi a ne dzin dze Rahab ne fie, na wɔkɔsoɛɛ hɔ.
2. Na binom kaa kyerɛɛ Jerikohen no, dɛ, Hwɛ, mbanyin bi fi Israelmba mu baa ha anadwe yi dɛ wɔrebɛsera asaase yi.
3. Na Jerikohen no somae ma wɔkɔr Rahab hɔ, dɛ, Fa mbanyin no a wɔaba abɛhɛn wo fie no pue: na wɔaba rebɛsera asaase no nyinara.
4. Na ɔbaa no faa mbanyin beenu no, na ɔdze hɔn sumae; na ɔsee dɛ, Ɔyɛ nokwar, mbanyin no baa me nkyɛn, na mbom, minnyim mbrɛ wofi:
5. na ɔbaa dɛ aber a wɔdze tow kuropon no mu no durii no, nna mbanyin no fii me nkyɛn: na mbrɛ wɔkɔree no dze, minnyim: hom ntsiw hɔn ntsɛm; na hom bɔto hɔn.
6. Nna ɔnoara dze hɔn akɔ ɔdan etsifi na ɔdze hɔn ekosuma asaaba a wɔmmpaae bi a ɔaboaboa no yie wɔ ɔdan etsifi no mu.
7. Na ɔhen no n'asomafo no faa Jordan kwan do tsiiw hɔn araa dze kodur esutwaree: na hɔn a wotsiiw hɔn no kɔree no ara, na wɔtoow kuropon no mu.
8. Na wonnyae nnkɛdae no, Rahab fowee kɔr hɔn nkyɛn wɔ dan no etsifi hɔ:
9. na ɔsee mbanyin no dɛ, Minyim dɛ EWURADZE dze asaase yi ama hom, na hom ho hu atɔ hɛn do, na asaase yi do atsefo nyinara hɔn ho mbowa eguan wɔ hom ntsi.
10. Na yɛatse mbrɛ EWURADZE sii maa Mbɛw Po (Mbɛw Po) no no nsu wewee wɔ hom enyim, aber a hom fi Egypt firii no; na dza hom dze yɛɛ Amorifo ahemfo beenu, Sihon nye Ɔge a wɔwɔ Jordan egya no, na mbrɛ hom sii sɛɛ hɔn pasapasa no nyinara.
11. Na yɛtsee no ara na hɛn akoma tui, nkyii so ahom biara annka nyimpa biara mu bio, osian hom ntsi: na EWURADZE hom Nyankopɔn no, ɔno nye Nyankopɔn wɔ sor, nye asaase do.
12. Dɛm ntsi afei, mepa hom kyɛw, hom mfa EWURADZE ndzi nsew nkyerɛ me dɛ, ɔnam dɛ mayɛ hom yie ntsi, hom so bɛyɛ m'egya fie yie, hom mma me nokwar asɛnkyerɛdze:
13. dɛ hom bɛgye m'egya, nye me na, nye mo nuanom mbanyin nye mbaa, na adze a wɔwɔ nyinara nkwa, na woeyi hɛn efi owu mu.
14. Na mbanyin no see no dɛ, Hɛn nkwa nhyɛ homdze ananmu, sɛ hom annka hɛn nsɛm yi annkyerɛ a; ɔno ɔbɛba dɛ, sɛ EWURADZE dze asaase yi ma hɛn a, yɛnye wo bedzi no yie nye nokwar mu.
15. Nna ɔdze ntampee duaa tokura mu gogoow hɔn sisii famu: osiandɛ ne dan no si kurow no ho fasu no do, na fasu no do na ɔtse.
16. Na ɔsee hɔn dɛ, Hom nkɔ bepɔw no do, amma etsiwfo no aannto hom; na hom nsuma homho wɔ hɔ, ndaansa, nkodu dɛ etsiwfo no bɛsan: na n'ekyir no hom bɔkɔ hom kwan a, hom aakɔ.
17. Na mbanyin no see no dɛ, Yennkedzi so wɔ wo ntam a ama yɛaka yi ho.
18. Hwɛ, sɛ yɛreba asaase yi do a, fa serdaa ahoma yi kyekyer tokura a edze hɛn duaa mu sisii famu no mu: na boa w'egya, nye wo na, nye wo nuanom, nye w'egya ne fifo nyinara ano wɔ wo nkyɛn wɔ fie no mu.
19. Na ɔbɛba dɛ, obiara a obefi wo fi mbobow ano akɔ abɔntsen do no, no bɔgyaa bogu ɔnoara n'etsifi, na yennkedzi so: na obiara a ɔwɔ wo nkyɛn wɔ fie no, sɛ obi dze ne nsa ka no a, no bɔgyaa ngu hɛn etsifi.
20. Na sɛ eka hɛn asɛm yi kyerɛ a, ɔnodze, yennkedzi so wɔ wo ntam a ama yɛaka yi ho.
21. Na ɔsee dɛ, Dɛ mbrɛ hom nsɛm yi tse no ara, wɔmma ɔnyɛ hɔ. Na ogyaa hɔn kwan, na wosii mu kɔree: na ɔdze serdaa ahoma no kyekyeer tokura no mu.
22. Na wɔkɔree kodur bepɔw no do, na wɔtsenaa hɔ ndaansa, kodur dɛ etsiwfo no sanee: na etsiwfo no hwehwɛɛ hɔn wɔ kwan no mu nyina, na woennhu hɔn.
23. Nna mbanyin beenu no sanee, na wofii bepɔw no do sianee, na wotwae baa Josua, Nun ne babanyin no, ne nkyɛn.
24. Na wɔsee Josua dɛ, Ampaara, EWURADZE dze asaase no nyinara ahyɛ hɛn nsa; na nkyii so asaase no do atsefo no nyinara hɔn akoma etu kɛsenara wɔ hɛn enyim.

## Tsir 3

1. Na Josua soɛɛr ahanamakye, na wotui fii Sittim, ɔno na Israelmba nyinara; na wɔbaa Jordan do, na wɔkyeer nseraban wɔ hɔ ansaana worutwa.
2. Na ɔbaa dɛ odzii ndaansa no, ahwɛdofo no tui dɔɔ nseraban no mu;
3. na wɔhyɛɛ ɔman no, dɛ, Sɛ hom hu EWURADZE hom Nyankopɔn n'ahyɛmudaka no, na Levifo asɔfo a wɔso no a, ɔno hom ntu mfi hom ananmu na hom ndzi ekyir nkɔ;
4. ama hom eehu kwan kor a ɔwɔ dɛ hom fa do; osiandɛ hom mmfaa kwan yi do da gyedɛ ndɛ. Mbom, hom mma ɔkwan a wosusu a ɔbɛyɛ basafa apem nda hom nye ahyɛmudaka no ntamu: na mma hom mmbɛn no.
5. Na Josua see ɔman no dɛ, Hom ntsew homho: na ɔkyena EWURADZE bɛyɛ hom mu anwanwadze.
6. Na Josua kaa kyerɛɛ asɔfo no, dɛ, Hom mma ahyɛmudaka no do, na hom ntwa mu nkedzi ɔman no enyim. Na wɔmaa ahyɛmudaka no do, na wokedzii ɔman no enyim.
7. Na EWURADZE see Josua dɛ, Ndɛ da yi na mebɛhyɛ ase mama wo do wɔ Israel nyinara enyi do, na woeehu dɛ, dɛ mbrɛ midzii Moses ekyir no, dɛmara so na mibedzi w'ekyir.
8. Na hyɛ asɔfo a wɔso ahyɛmudaka no, dɛ, Sɛ hom du Jordan nsu no no nkɔkɔnoa a, hom ngyina dzinn wɔ Jordan no mu.
9. Na Josua see Israelmba no dɛ, Hom mbra ha mbetsie EWURADZE hom Nyankopɔn ne nsɛm.
10. Na Josua see dɛ, Ɔnam iyi do na hom dze bohu dɛ tseasefo Nyankopɔn no wɔ hom mu, na dɛ ɔpam ara na ɔbɛpam Keenanfo, Hitifo, Hivifo, Perizfo, Girgasfo, Amorifo, nye Jebusfo no nyinara efi hom enyim.
11. Hwɛ, asaase nyinara Wura ahyɛmudaka no rutwa mu edzi hom enyim akɔ Jordan mu.
12. Dɛm ntsi afei hom nyiyi Israel ebusuakuw ebusuakuw mu mbanyin duebien, ebusuakuw biara mu nyimpa baako.
13. Na ɔbɛba dɛ, aber a asɔfo a wɔso EWURADZE, asaase nyinara Wura no, n'adakaa no, hɔn anamɔn besi Jordan no nsu mu no, Jordan no nsu no botwa, mekyerɛ nsu a ɔpem fi etsifi ba no a; na wɔabɔ kuw kor egyina hɔ.
14. Na ɔman no tui fii hɔn asesee mu a nna asɔfo no a wɔso ahyɛmudaka no dzi hɔn enyim.
15. Nna Jordan yir kata no nsukɔn nyinara do buber nyinara naaso, aber a asɔfo a wɔso adaka no dur Jordan do, na hɔn anan sii nsu no nkɔkɔnoa no ara pɛr,
JOS.3.16, nna nsu a ɔpem fi etsifi ba no gyinae, na ɔbɔɔ kuw kor, wɔ ekyirkyiikyir, wɔ Adam, kurow no a ɔwɔ Zaretan ne nkyɛn no noho: na dza ɔpem kɔ Araba po a ɔnoara nye Nkyen Epo no mu no twaa koraa: na ɔman no twae faa Jeriko tsentsendo.
17. Na asɔfo a wɔso EWURADZE n'ahyɛmudaka no gyinaa daadze kɛsɛɛ do pintsinn wɔ Jordan ne finimfin, na Israel nyinara nam daadze kɛsɛɛ do twae araa dze kodur dɛ ɔman no nyinara wiee Jordan twa.

## Tsir 4

1. Na ɔbaa dɛ, aber a ɔman no nyinara wiee Jordan twa no, EWURADZE kaa kyerɛɛ Josua dɛ,
JOS.4.2, Hom nyiyi ɔman no mu mbanyin duebien, ebusuakuw biara mu nyimpa baako,
JOS.4.3, na hom nhyɛ hɔn dɛ, Hom mfa abo duebien wɔ Jordan mu wɔ mbrɛ asɔfo no hɔn anan gyinaa pintsinn no, na hom nsoa nkɔ, na wɔmfa nkogu asoɛe, mbrɛ hom bɔsoɛ anadwe yi no.
4. Nna Josua frɛɛ mbanyin duebien no a oesiesie hɔn wɔ Israelmba no mu no, ebusuakuw biara mu nyimpa baako:
5. na ɔsee hɔn dɛ, Hom ntwa mu nkedzi EWURADZE hom Nyankopɔn n'adakaa no enyim nkɔ Jordan ne finimfin, na hom mu nyimpa baako biara mfa ɔbo kor nto no kɔn ho, dɛ mbrɛ Israelmba ebusuakuw ebusuakuw no dodow tse:
6. ama iyi aayɛ hom mu asɛnkyerɛdze, na sɛ ndaamba bi hom mba bisa hom dɛ, Abo yi hom kyerɛ ase dɛn a,
JOS.4.7, ɔno hom nse hɔn dɛ, Osiandɛ Jordan nsu no twae wɔ EWURADZE ahyɛmudaka no enyim; aber a ahyɛmudaka no twaa Jordan no, hwɛ, Jordan no nsu no, otwaa koraa: na abo yi na ɔyɛ nkaadze ma Israelmba daa.
8. Na Israelmba no yɛɛ dɛ mbrɛ Josua hyɛe no, na wɔfaa abo duebien wɔ Jordan mu, dɛ mbrɛ EWURADZE kaa kyerɛɛ Josua no, dɛ mbrɛ Israelmba ebusuakuw ebusuakuw no dodow tse; na wɔsoae dze kɔr beebi mbrɛ wɔkɔsoɛe no, na wɔdze guu hɔ.
9. Na Josua so dze abo duebien sisii Jordan finimfin, wɔ beebi mbrɛ asɔfo a wɔso ahyɛmudaka no dze hɔn anan sisii no: na ɔwɔ hɔ dze bodu ndɛ da yi.
10. Na asɔfo a wɔso adaka no gyinaa Jordan mu araa ma okodur dɛ wowiee adze biara a EWURADZE hyɛɛ Josua dɛ ɔnka nkyerɛ ɔman no yɛ, dɛ mbrɛ Moses dze hyɛɛ Josua no nyinara: na ɔman no yɛɛ ntsɛm twae.
11. Na ɔbaa dɛ, aber a ɔman no nyinara wiee twa no, na EWURADZE n'adakaa no so twae, na asɔfo no kedzii ɔman no enyim.
12. Na Reubenmba, Gadmba, nye Manaasɛ ebusuakuw ɔfa no, miae twae kedzii Israelmba no enyim, dɛ mbrɛ Moses kaa kyerɛɛ hɔn no:
13. mbarimba bɛyɛ mpemeduanan a woemia prɛko dɛ wɔrokɔ sa twae kedzii EWURADZE enyim kɔr akono, wɔ Jeriko tɛtɛr mu.
14. Da no ara na EWURADZE maa Josua do wɔ Israel nyinara enyi do; na wosuroo no, dɛ mbrɛ wosuroo Moses no, wɔ no nkwa nda nyinara mu.
15. Na EWURADZE kaa kyerɛɛ Josua, dɛ,
JOS.4.16, Hyɛ asɔfo a wɔso dasedaka no, ma womfi Jordan mu mbra.
17. Dɛm ntsi Josua hyɛɛ asɔfo no, dɛ, Hom mfi Jordan mu mbra.
18. Na ɔbaa dɛ, asɔfo a wɔso EWURADZE n'ahyɛmudaka no fi Jordan mu fowee, na asɔfo no hɔn anamɔn besii daadze kɛsɛɛ do ara, na Jordan no nsu no sanee kɔr n'anamu, na ɔkɛkataa no nsukɔn nyinara do, dɛ mbrɛ nkan no nna ɔtse no.
19. Na ɔman no fii Jordan mu fowee wɔ bosoom a odzi kan no mu da a otsia du no mu, na wɔkɛkyeer nsera wɔ Gilgal, wɔ Jeriko no boka afamu ɔhe do.
20. Na abo duebien no a woyiyii no wɔ Jordan mu no, Josua dze hyɛɛ siw wɔ Gilgal.
21. Na ɔkaa kyerɛɛ Israelmba, dɛ, Sɛ ndaamba bi hom mba bisa hɔn egyanom dɛ, Abo yi ase nye dɛn a,
JOS.4.22, ɔnodze, hom mma hom mba nhu dɛ, Asaase kɛsɛɛ do na Israel nam twaa Jordan yi.
23. Na EWURADZE hom Nyankopɔn weew Jordan mu nsu no wɔ hom enyim, na hom twae ana, dɛ mbrɛ EWURADZE hom Nyankopɔn yɛɛ Mbɛw Po (Mbɛw Po) no a ɔwewee no wɔ hɛn enyim, ma yɛtwae ana no:
24. ama asaase do aman nyinara eehu dɛ EWURADZE n'abasa mu yɛ dzen; ama hom eesuro EWURADZE hom Nyankopɔn daa.

## Tsir 5

1. Na ɔbaa dɛ aber a Amorifo ahemfo a wɔwɔ Jordan egya anee afamu nyinara, nye Keenanfo ahemfo a wɔwɔ po ho no nyinara, tsee mbrɛ EWURADZE sii na ɔweew Jordan no nsu wɔ Israelmba no enyim ma wotwae ana no, hɔn akoma tui, nkyii so nna ahom bi nnyi hɔn mu bio, osian Israelmba no ntsi.
2. Aber no mu na EWURADZE see Josua dɛ, ɔwoara yɛ ɔtwerɛbo asekan, na twitwa Israelmba no twatsia bio ne mprɛnu.
3. Na Josua noara yɛɛ ɔtwerɛbo asekan, na otwitwaa Israelmba no twatsia wɔ Gibeat Haaralot.
4. Na dza osian ntsi ma Josua twitwaa twatsia no nye yi: ɔman no a wofi Egypt bae no nyinara a wɔyɛ mbanyin no, mekyerɛ mbarimba akofo no nyinara, wuwuu kwan mu wɔ sar no do, ber a wofi Egypt firii n'ekyir no.
5. Nna ɔman no a wofiir edzi no nyinara woetwitwa hɔn twatsia: na ɔman no a wofi Egypt firii no a wɔwoo hɔn kwan mu wɔ sar no do nyinara dze, wonntwitwaa hɔn twatsia.
6. Na Israelmba no nantsewee wɔ sar no do mfe eduanan, kodur dɛ ɔman no nyinara, mekyerɛ mbarimba akofo no a wofi Egypt firii no, hɔn ase kumii, osiandɛ woenntsie EWURADZE ne ndze: woyinom na EWURADZE kaa ntam dɛ ɔnnkɛma woehu asaase a ɔno EWURADZE kaa ho ntam kyerɛɛ hɔn egyanom dɛ ɔdze bɛma hɛn no, asaase a numfonsu nye ewo pem wɔ do no.
7. Na hɔn mba no, hɔn a ɔmaa wɔsoɛree hyɛɛ hɔn ananmu no, nna wɔyɛ monomonomfo, osiandɛ woenntwa hɔn twatsia wɔ kwan no mu na hɔn na Josua twitwaa hɔn twatsia no.
8. Na ɔbaa dɛ, aber a wowiee ɔman no nyinara twatsia twitwa no, wɔtsenatsenaa hɔn ananmu wɔ nseraban no mu ma wɔtsee apɔw ana.
9. Na EWURADZE see Josua dɛ, Ndɛ da yi na meyi Egypt enyimguase no efi hom do. Dɛm ntsi wɔfrɛɛ bea no ne dzin Gilgal dze bodu ndɛ da yi.
10. Na Israelmba no kyeer nsera wɔ Gilgal, na wodzii apaho wɔ bosoom no ne da a otsia duanan no n'ewimbir wɔ Jeriko tɛtɛr mu.
11. Na wodzii apaho no n'adzekyee no nna wodzii asaase no do eburow dadaw, epitsi tatar nye eburow kyewee.
12. Na da a wodzii asaase no do eburow dadaw no, adzekyee no ara nna  manna   no siankae; na Israelmba no ennya  manna   bio; mbom wodzii Keenan asaase no do ndɔbaa wɔ afe no mu.
13. Na ɔbaa dɛ aber a Josua wɔ Jeriko ho no, ɔmaa n'enyiwa do na ohun banyin bi a ɔatwe n'afona kitsa ne nsamu dɛ ogyina n'enyim tsentsendo: na Josua kɔr ne nkyɛn, na obisaa no dɛ, Ewɔ hɛn afa, anaa ewɔ hɛn atamfo afa?
14. Na obuaa dɛ, Oho, nnyɛ no mu biara, na mbom dɛ EWURADZE no dɔm safohen panyin no, na afei maba. Na Josua dze n'enyim butuuw famu, na ɔsɔɔr no, na ɔsee no dɛ, Na mo wura ese n'akowaa dɛn?
15. Na EWURADZE no dɔm safohen panyin no see Josua dɛ, Yiyi wo mpaboa wɔ w'anan; na beebi mbrɛ igyinae no yɛ krɔnkrɔn. Na Josua yɛɛ dɛm.

## Tsir 6

1. Na ɔnam Israelmba no ntsi, wɔtoow Jeriko mu twitwiitwi a obi mmfi mu mmpue, na obi nntum mmba mu.
2. Na EWURADZE see Josua dɛ, Hwɛ, medze Jeriko, nye ne hen, nye ne mbarimba akatakyi a wɔyɛ ndam no nyinara ahyɛ wo nsa.
3. Na hom nkyin kurow no ho, mbarimba akofo nyinara mbɔ kurow no ho aprɔw prɛko. Yɛ no dɛm nda esia.
4. Na asɔfo beesuon mfa nguannyin mmbɛn mbɛn esuon ndzi adaka no enyim: Na da a otsia esuon no hom nkyin kurow no ho mpɛn esuon, na asɔfo no nhɛn mbɛn no.
5. Na ɔbɛba dɛ, sɛ wɔhɛn oguannyin abɛn no ma ɔkyɛr a, na sɛ hom tse abɛn no ne ndze a, ɔman no nyinara mfa huro kɛse mbɔ ose; na kurow no ho fasu no bodwuruw egu famu dɛfɛɛ, na ɔman no mu obiara ndua n'enyim tsentsendo mfow nkɔ.
6. Na Josua, Nun ne babanyin no, frɛɛ asɔfo no, na ɔsee hɔn dɛ, Hom mma ahyɛmudaka no do, na wɔmma asɔfo beesuon mfa nguannyin mmbɛn mbɛn esuon ndzi EWURADZE n'adakaa no enyim.
7. Na wɔsee ɔman no dɛ, Hom ntwa mu nkɔbɔ kurow no ho aprɔw, na wɔmma mbarimba a woemia no ntwa mu nkedzi EWURADZE n'adakaa no enyim.
8. Na wɔyɛɛ dɛm, aber a Josua kasaa kyerɛɛ ɔman no, asɔfo beesuon no a wɔdze nguannyin mmbɛn mbɛn esuon dzi EWURADZE enyim no twaa mu, na wɔhɛɛn mbɛn no: na EWURADZE n'ahyɛmudaka no toaa hɔn do.
9. Na mbarimba a woemia no dzii asɔfo a wɔhɛn mbɛn no enyim, na nkyidɔm no dzii adaka no ekyir. Wɔnam rokɔ no nna asɔfo no rehɛn mbɛn no.
10. Na Josua hyɛɛ ɔman no dɛ, Mma hom mmbɔ ose, mma wɔnntse hom ndze so, mma asɛm bi mmfi hom anomu mmpue, kyerɛ da a mebɛse hom dɛ wɔmbɔ ose no; nna hom mbɔ ose.
11. Nna ɔmaa EWURADZE n'adakaa no kekyiin kurow no ho, kɔbɔɔ ho aprɔw prɛko: na wɔbaa nseraban no mu, na wɔbɛdaa nseraban no mu.
12. Na Josua soɛɛr anapaatu, na asɔfo no maa EWURADZE n'adakaa no do.
13. Na asɔfo beesuon no a wokitsakitsa nguannyin mmbɛn mbɛn esuon no nantsewee dzii EWURADZE n'adakaa no enyim, na wɔhɛɛn mbɛn no. Nna mbarimba a woemia no dzi hɔn enyim; na nkyidɔm no dzi EWURADZE n'adakaa no ekyir, asɔfo no nam rokɔ no nyina nna wɔrehɛn mbɛn no.
14. Na da a otsia ebien no wokyiin kurow no ho prɛko, na wɔsanee kɔr nseraban no mu: wɔyɛɛ dɛm ara nda esia.
15. Na ɔbaa dɛ da a otsia esuon no, wɔsoɛɛr ahanamakye a enyim rebaabaa no, na wokekyiin kurow no ho dɛmara mpɛn esuon: da no nko ara na wɔbɔɔ kurow no ho aprɔw mpɛn esuon.
16. Na ɔbaa dɛ aber a asɔfo no hɛɛn mbɛn no, wɔ aprɔwbɔ a otsia mpɛn esuon no, Josua see ɔman no dɛ, Hom mbɔ ose; na EWURADZE dze kurow no ama hom.
17. Na kurow no nye dza ɔwɔ mu nyinara, nyɛ adze a EWURADZE dze ne nsa ato do: mbom, ɔbaa huhunyi Rahab nko na ɔnka, ɔno nye hɔn a wɔwɔ ne nkyɛn wɔ fie no nyinara, osiandɛ ɔdze abɔfo a yɛsomaa hɔn no sumae.
18. Na hom, hom ho ara na hom nhwɛ no yie wɔ adze a woetu esi hɔ ama ɔsɛɛ no ho, ɔno bɛyɛ na hom afa adze a wɔadom no bi; na hom ayɛ ma Israel nseraban ayɛ ebusudze, na hom ahaw no.
19. Na dwetɛ, sika, boran nye dadze ndzɛmba nyinara dze, ɔnyɛ krɔnkrɔn mma EWURADZE: wɔmfa mbra EWURADZE n'adzekorabea.
20. Nna ɔman no bɔɔ ose, na asɔfo no hɛɛn mbɛn no: na ɔbaa dɛ, aber a ɔman no tsee abɛn no ndze no, wɔdze huro kɛse bɔɔ ose, na fasu no dwuruwii guu famu dɛfɛɛ, ma ɔman no fowee kɔr kurow no mu, obiara duaa n'enyim tsentsendo, na wɔgyee kurow no.
21. Na wɔdze afona kunkum dza ɔwɔ kurow no mu nyinara pasapasa, ɔbanyin nye ɔbaa, abofra na ɔpanyin nyina, nye ɔnantwi, nye oguan, nye asoaso.
22. Na Josua see mbanyin beenu a wɔkɛseraa asaase no dɛ, Hom nkɔ ɔbaa huhunyi no ne fie, na wɔnkɛfa ɔbaa no, nye dza ɔwɔ nyinara mfi hɔ mbra, dɛ mbrɛ hom kaa ntam kyerɛɛ no no.
23. Na mberantsɛ akwanserafo no kɔree, na wɔdze Rahab, nye n'egya, nye ne na, nye no nuanom, nye dza ɔwɔ nyinara puei bae; na wokegyaa hɔn wɔ Israel nseraban no ekyir.
24. Na wɔdze ogya hyeew kurow no, nye dza ɔwɔ mu nyinara: dwetɛ, sika, na boran nye dadze ndzɛmba no ara nko, na wɔdze kɔr EWURADZE ne fie adzekorabea no mu.
25. Na ɔbaa huhunyi Rahab, na n'egya ne fifo, nye dza ɔwɔ nyinara dze, Josua gyee hɔn nkwa; na ɔtsenaa Israel mu araa dze bodu ndɛ da yi; osiandɛ ɔdze abɔfo a Josua somaa hɔn dɛ wɔnkɛsera Jeriko no sumae.
26. Na Josua dze ntam braa hɔn aber no mu dɛ, Nyimpa a ɔbɔsoɛr abɛkyekyer Jeriko kurow yi, mpaa nka no wɔ EWURADZE enyim: ɔdze n'abakan bɔtow ne fapem, na ɔdze ne ba kaekyir banyin esisi n'ano mbobotsen.
27. Na EWURADZE dzii Josua n'ekyir; na ne nka tahyee asaase no nyinara do.

## Tsir 7

1. Na Israelmba too mbra wɔ adze a woetu esi hɔ ama ɔsɛɛ no no ho: osiandɛ Akan a ofi Juda ebusuakuw mu a ɔyɛ Karmi (Karmi) a n'egya nye Zabdi a ɔno so n'egya nye Zera no, ne babanyin no faa adze a wɔadom no no bi: na EWURADZE n'ebufuw dzɛɛw wɔ Israelmba no do.
2. Na Josua somaa mbarimba ma wofi Jeriko kɔr Ai a ɔwɔ Bɛt-aven nkyɛn wɔ Bɛtɛl no boka afamu, na ɔkasaa kyerɛɛ hɔn dɛ, Hom mfow nkɔ nkɛsera asaase no. Na mbarimba no fowee kɔree kɛseraa Ai.
3. Na wɔsanee baa Josua hɔ bɛsee no dɛ, Mma mma ɔman no nyinara mmfow nnkɔ; mbom ma mbarimba bɛyɛ mpemebien anaa mpemebiasa mfow nkɔ nkɔbɔ Ai; mma mma ɔman no nyinara mmfona hɔnho nnkefir hɔ: osiandɛ hɔn ho suar.
4. Nna ɔman no mu mbarimba bɛyɛ mpemebiasa fowee kɔr hɔ: na woguanee wɔ Ai mbarimba no enyim.
5. Na Ai mbarimba no kunkum hɔn mu mbarimba bɛyɛ eduasa esia: na wotsiiw hɔn dze fi kuropon no ano araa kodur Sebarim, na wokunkum hɔn wɔ nsianee no mu: na ɔman no hɔn akoma tutui, na abagura kaa hɔn.
6. Na Josua sunsuaan ne ntar mu, na ɔdze n'enyim butuuw famu wɔ EWURADZE n'adakaa no enyim araa ma okodur ewimbir, ɔnoara na Israel mpanyimfo no; na wotuu huntuma guguu hɔn etsifi.
7. Na Josua see dɛ, Afei, EWURADZE Nyankopɔn, ɔyɛ dɛn ara ntsi na edze ɔman yi etwa Jordan, dɛ edze hɛn rebɛhyɛ Amorifo nsa, ma wɔaama yɛahyew yi? Yehunii a nkyɛ yɛnyɛ foo ntsena Jordan egya noho!
8. Ao EWURADZE, na menka dɛn, Israel na wɔadan hɔn ekyir ama hɔn atamfo yi!
9. Na Keenanfo nye asaase no do atsefo no nyinara bɛtse nka, na woetwa hɛn ho ehyia, na woetwa hɛn dzin efi asaase do: na ebɛyɛ dɛn ama wo dzin kɛse no?
10. Na EWURADZE see Josua dɛ, Soɛr: ɔyɛ dɛn ntsi na edze w'enyim ebutuw famu dɛm yi?
11. Israel ayɛ bɔn; nyew, wɔato m'ahyɛmu a mehyɛɛ hɔn ho mbra no mpo: nyew, wɔafa adze a wɔadom no no so mpo bi; na woewia adze so, na wɔakata do so, na wɔdze akɛhyɛ hɔnankasa hɔn adze so mpo mu.
12. Dɛm ntsi na Israelmba no nntum nngyina hɔn atamfo enyim no, dan ara na wɔbɛdan hɔn ekyir ama hɔn atamfo, osiandɛ wɔabɛyɛ ebusufo: minnkedzi hom ekyir bio, gyedɛ hom sɛɛ adze a wɔadom no no fi hom mu.
13. Soɛr, tsew ɔman no ho, na se dɛ, Hom ntsew homho nsie ɔkyena: na mbrɛ EWURADZE, Israel Nyankopɔn no, ɔse nye yi, Adze a wɔadom no no bi wɔ wo mu, Israel: irunntum nngyina w'atamfo enyim, gyedɛ hom eyi adze a wɔadom no no efi hom mu ana.
14. Dɛm ntsi anapa hom mfa no hom ebusuakuw mu ebusuakuw mu ntwe mpin: na ɔmbra dɛ, ebusuakuw a EWURADZE beyi no ntwe mpin ebusua mu ebusua mu; na ebusua a EWURADZE beyi no ntwe mpin no efibobow mu efibobow mu; na ofibobow a EWURADZE beyi no ntwe mpin no nyimpa nkorkor mu.
15. Na ɔmbra dɛ, nyia adze a wɔadom no no besi no no wɔdze gya bɛhyew no, ɔnoara nye dza ɔwɔ nyinara: osiandɛ ɔato EWURADZE n'ahyɛmu no, na ɔayɛ ebusudze wɔ Israel.
16. Nna Josua soɛɛr anapaatu, na ɔdze Israel twee pinii wɔ ebusuakuw mu ebusuakuw mu; na woyii Juda ebusuakuw no:
17. na ɔdze Juda ebusua no twee pinii; na oyii Zerafo ebusua no: na ɔdze Zerafo ebusua no twee pinii wɔ nyimpa nkorkor mu; na woyii Zabdi:
18. na ɔdze ne fibobow twee pinii wɔ nyimpa nkorkor mu: na woyii Akan (Akan), Karmi ne babanyin na Zabdi ne nana no.
19. Na Josua see Akan (Akan) dɛ, Me babanyin, me kyɛw ara nye yi, fa enyimnyam ma EWURADZE, Israel Nyankopɔn no, na yi no ayɛw; na afei ka dza ayɛ kyerɛ me; mma nnsiw me do.
20. Na Akan buaa Josua see dɛ, Nokwar mayɛ bɔn etsia EWURADZE, Israel Nyankopɔn no, na dza mayɛ nye yi:
21. aber a muhun asadze no mu Babilɔn egugudo fɛɛfɛw bi, nye dwetɛ dwetɛbona ahaenu, nye sika ndamba a ɔtow dwetɛbona eduonum no, nna m'enyi beree, na mefae; na ampa, ɔhyɛ famu wɔ m'asesee no mu, na dwetɛ no hyɛ ase.
22. Nna Josua somaa abɔfo, na wɔdze mbirika kɔr asese no mu; na, hwɛ, ɔhyɛ famu wɔ n'asesee mu, na dwetɛ no hyɛ ase.
23. Na woyii no wɔ asese no mu, na wɔdze brɛɛ Josua, nye Israelmba no nyinara; na wɔdze boguu EWURADZE enyim.
24. Na Josua nye Israel nyinara faa Akan (Achan), Zera ne babanyin no, nye dwetɛ no, egugudo no, sika ndamba no, ne mbabanyin na ne mbabaa, n'anantwi, no nsoasopɔnkɔ, no nguan, n'asesee, nye dza ɔwɔ nyinara: na wɔdze hɔn baa Akɔr (Akor) ɔbɔn mu.
25. Na Josua see no dɛ, Ɔyɛ dɛn ntsi na afona hɛn yi? EWURADZE bɔfona wo ndɛ da yi. Na Israel nyinara siiw no abo; na wɔdze abo siiw hɔn na wɔdze ogya hyeew hɔn.
26. Na wɔhɔɔr no do abosiw kɛsenara dze bodu ndɛ da yi: na EWURADZE danee fii n'ebufuw ne hyeehyew no ho. Dɛm ntsi wɔfrɛɛ bea no ne dzin, Akɔr (Akor) ɔbɔn, ase nye ɔhaw ɔbɔn, dze bodu ndɛ da yi.

## Tsir 8

1. Na EWURADZE see Josua dɛ, Mma nnsuro, nkyii so mma w'abaw mu mmbu: fa akofo no nyinara ka woho, na soɛr, fow kɔ Ai: hwɛ, medze Aihen, nye ne man, nye no kurow, nye n'asaase ahyɛ wo nsa:
2. Yɛ Ai nye ne hen dɛ mbrɛ eyɛɛ Jeriko nye ne hen no: no mu asadze, nye no mu fiembowa nko, na hom mfa no afonam mma homho: hyɛ ma wɔnkɔ kurow no atsɛwee wɔ n'ekyir.
3. Nna Josua, nye akofo no nyinara soɛree, dɛ wɔrokɔfow akɔ Ai: na Josua yiyii mbarimba no mpemeduasa, mbarimba akatakyi a wɔyɛ ndam, na ogyaa hɔn kwan anadwe.
4. Na ɔhyɛɛ hɔn dɛ, Hom nkɔ kurow no atsɛwee, wɔ kurow no n'ekyir: mma hom mmfi kurow no ho nnkɔ ekyirekyir pii, mbom hom nyinara nyɛ krado:
5. na emi, nye hɔn a wɔka mo ho nyinara bɔtwe epin kurow no: na ɔbɛba dɛ, sɛ wopue ba hɛn do dɛ asɔpɔn a, yebefi hɔn enyim eguan;
6. na wobefir edzi etsiw hɛn ekodu dɛ yɛbɔtwe hɔn efi kurow no mu; na wɔbɛse dɛ, Wofi hɛn enyim ruguan, dɛ asɔpɔn no; na sɛ yefi hɔn enyim eguan a,
JOS.8.7, ɔno hom nsoɛr mfi atsɛwee no mu, na hom nkɛfa kurow no: na EWURADZE hom Nyankopɔn dze bɛhyɛ hom nsa.
8. Na ɔmbra dɛ, aber a hom afa kurow no, hom nto kurow no mu gya; dɛ mbrɛ EWURADZE n'asɛm tse no ara na hom nyɛ: hyɛ, na mahyɛ hom.
9. Na Josua gyaa hɔn kwan: na wɔkɔr atsɛwee no, na wɔtsenaa Bɛtɛl nye Ai ntamu, wɔ Ai n'anee afamu: na Josua dze ɔdaa nseraban no mu anadwe no.
10. Na Josua soɛɛr anapaatu, na ɔpoon ɔman no hyiae, na ɔnoara nye Israel mpanyimfo no fowee dzii ɔman no enyim kɔr Ai.
11. Na akofo no a wɔka no ho no fowee, na wɔtwee pinii, na wɔbaa kurow no enyim, na wɔkyeer nsera wɔ Ai kwaamu afamu: nna ɔbɔn bi da ɔno nye Ai ntamu.
12. Na ɔfaa mbarimba bɛyɛ mpemenum, na ɔdze hɔn kɔr atsɛwee wɔ Bɛtɛl nye Ai ntamu, wɔ kurow no n'anee afamu.
13. Na wɔtotoo ɔman no ho hyiae, mekyerɛ dɔm no a wɔwɔ kurow no no kwaamu afamu, na hɔn atsɛweefo no a wɔwɔ kurow no n'anee afamu no nyinara; na Josua kɔr ɔbɔn no mu anadwe no ara.
14. Na ɔbaa dɛ, aber a Aihen no hunii no, ɔnye ne man nyinara na kurow no mu mbarimba no yɛɛ ntsɛm soɛɛr ahanamakye, fiir edzi dɛ worikehyia Israel nye hɔn ako, wɔ bea a wɔahyɛ no, wɔ Araba no enyim; nna ɔnodze, onnyim dɛ wɔakɔ no atsɛwee wɔ kurow no ekyir.
15. Na Josua nye Israel nyinara yɛɛ dɛ gyama Aimba no etutu hɔn wɔ hɔn enyim, na woguanee faa sar no do kwan no do.
16. Na wɔfrɛɛ nkorɔfo a wɔwɔ kurow no mu nyinara bɔɔ mu dɛ wontsiw hɔn: na wotsiiw Josua, na wɔtwee hɔn fii kurow no mu.
17. Na ɔbarimba biara annka wɔ Ai anaa Bɛtɛl a oemmpue ennketsiw Israel: na wɔdaan kurow no n'ano gyaa hɔ, na wotsiiw Israel.
18. Na EWURADZE see Josua dɛ, Tsen peaa no a ɔdze wo nsamu no wɔ Ai do; na medze mebɛhyɛ wo nsa. Na Josua tseen peaa no a ɔdze ne nsamu no wɔ kurow no do.
19. Na atsɛweefo no soɛree fii hɔn ananmu ntsɛm, na ɔtseen ne nsa ara na wotutuu mbirika kɛhɛɛn kurow no mu, na wɔfae; na wɔyɛɛ har too kurow no mu gya.
20. Na aber a Ai mbarimba buu hɔn kɔn ekyir no, wohun dɛ, kurow no mu wusiw afow kɔ sor, na woennya ahoɔdzen a wɔdze guan fa ha anaa ha: na nkorɔfo no a woguanee kɔr sar no do no daan hɔnho wɔ hɔn a woritsiw hɔn no do.
21. Na aber a Josua nye Israel nyinara hun dɛ atsɛweefo no agye kurow no, na kurow no no wusiw afow kɔ sor no, nna wɔsaan hɔn ekyir bio bokunkum Ai mbarimba no.
22. Na kuw kor no so fiir edzi fii kurow no mu baa hɔn do; ma Aimba no kaa Israel ntamu, binom wɔ afa ha, na binom so wɔ afa ha: na wokunkum hɔn araa ma wɔamma hɔn mu biara annka anaa oemmfi nsa.
23. Na wɔkyeer Aihen no enyikan, na wɔdze no brɛɛ Josua.
24. Na ɔbaa dɛ aber a Israel wiee Aifo a wɔwɔ akoe mu, wɔ sar no do mbrɛ wotsiiw hɔn no kunkum, na hɔn nyinara totɔr wɔ afona anomu araa kodur dɛ hɔn ase kumii no, Israel nyinara sanee kɔr Ai, na wɔdze afona anomu kɔbɔɔ no.
25. Na hɔn a wɔtotɔr da no nyinara, mbanyin nye mbaa nyina yɛ mpemduebien.
26. Na Josua anntwe ne nsa a ɔdze tseen peaa no annsan ekyir araa kodur dɛ ɔsɛɛ Aifo nyinara pasapasa.
27. Kurow no mu fiembowa nye asadze nko na Israel faa no afonam maa hɔnho, dɛ mbrɛ EWURADZE n'asɛm a ɔdze hyɛɛ Josua no tse.
28. Nna Josua hyeew Ai, na ɔyɛɛ no siw a ɔwɔ hɔ daa, mekyerɛ amamfo, dze bodu ndɛ da yi.
29. Na ɔdze Aihen no sɛɛn dua do araa ma okodur ewimbir: na wi kɔtɔree no Josua hyɛe ma wokeyii no fun no fii dua no do, na wɔkɔtowee kyeen kurow no no kuropon ano na wɔhɔɔr abosiw kɛsenara wɔ do, na ɔwɔ hɔ dze bodu ndɛ da yi.
30. Nna Josua sii afɔrmbukyia maa EWURADZE, Israel Nyankopɔn no, wɔ bepɔw Ebal do,
JOS.8.31, dɛ mbrɛ wɔakyerɛw no wɔ Moses mbra nwoma no mu, afɔrmbukyia a wɔdze abo a wonntwae a nyimpa biara mmaa dadze biara do wɔ do pɛn sii: na wɔbɔɔ ɔhyew afɔr wɔ do maa EWURADZE, na wokum asomdwee afɔr abowa.
32. Na ɔkyerɛɛw Moses mbra no no nsusudo wɔ abo no do hɔ, ɔno na ɔkyerɛɛw no wɔ Israelmba enyim no.
33. Na Israel nyinara, nye hɔn mpanyimfo nye ahwɛdofo, nye hɔn ntsɛmbuafo, gyinaa adaka no n'afa ha, nye n'afa ha, wɔ Levifo asɔfo a wɔso EWURADZE n'ahyɛmudaka no enyim, ɔhɔho nye okuromnyi nyinara: hɔn mu fa wɔ bepɔw Gerizim enyim, na hɔn mu fa so wɔ bepɔw Ebal enyim dɛ mbrɛ EWURADZE n'akowaa Moses hyɛɛ dɛ wondzi kan nhyira Israel ɔman no ana no.
34. Na n'ekyir no ɔkenkaan mbra no mu nsɛm nyinara, nhyira no nye mpaa no, dɛ mbrɛ dza wɔakyerɛw no wɔ mbra nwoma no mu nyinara tse.
35. Asɛm biara nnyi dza Moses hyɛe no nyinara mu a Josua annkenkan no wɔ Israel bagua no nyinara, nye mbaa, nye mbofraba, nye ahɔho a wɔnye hɔn nam no enyim.

## Tsir 9

1. Na ɔbaa dɛ, aber a ahemfo a wɔwɔ Jordan egya, wɔ nkokodo nkurow, nye ɔbɔnmu nkurow, nye po kɛse no no mpoano nyinara wɔ Lebanon tsentsendo no, Hitifo, nye Amorifo, Keenanfo, Perizfo, Hivifo, nye Jebusfo no tsee dza esi no;
2. wɔpoon hɔnho hyiae, dɛ wɔreyɛ kor, nye Josua na Israel akɔko.
3. Na aber a Gibeonfo tsee dza Josua dze yɛɛ Jeriko nye Ai no,
JOS.9.4, hɔn dze, wɔyɛɛ no nyansa mu, na wosii mu kɔree kɛyɛɛ dɛ gyama wɔyɛ abɔfo, na wɔfaa nkotoku dadaw soasoaa hɔn nsoasopɔnkɔ, nye nsanwoma nkotoku a wɔayɛ dadaw na wɔatsetsew na wɔapempam;
5. na mpaboa dadaw pokyipokyi a wɔasesa mu hyehyɛɛ hɔn anan, na ntar gow hyehyɛe; nna hɔn edzidzidze mu edziban nyinara atwentwem na wɔabobɔ etur.
6. Na wosii mu kɔr Josua hɔ wɔ nsera mu wɔ Gilgal, na wɔsee ɔno nye Israelmba no dɛ, Yefi ekyirekyir ɔman bi mu na yɛaba, dɛm ntsi afei hom nye hɛn nyɛ apam.
7. Na Israelmba no see Hivifo no dɛ, Annyɛ a hɛn mu na hom tse; na yɛbɛyɛ dɛn yɛnye hom ayɛ apam?
8. Na wɔsee Josua dɛ, Yɛyɛ wo nkowaa. Na Josua bisaa hɔn dɛ, Woananom nye hom? Na hom fi hen bae?
9. Na wɔsee no dɛ, EWURADZE wo Nyankopɔn ne dzin ntsi na wo nkowaa fi ekyirekyir ɔman bi mu aba: na yɛatse ne nka, na dza ɔyɛe wɔ Egypt nyinara,
JOS.9.10, na dza ɔdze yɛɛ Amorifo ahemfo beenu a wɔwɔ Jordan egya, Hesbonhen Sihon, nye Basanhen Ɔge a ɔwɔ Astarot no nyinara.
11. Na hɛn mpanyimfo nye hɛn man mu nkorɔfo nyinara kasaa kyerɛɛ hɛn dɛ, Hom mfa ɔkwan do edzidzidze, na wɔnkɔ nkehyia hɔn, na wɔnse hɔn dɛ, Yɛyɛ hom nkowaa: na afei hom nye hɛn nyɛ apam.
12. Hɛn boodoo yi da a yefiir edzi dɛ yɛreba hom nkyɛn no na yɛfaa no ɔhyew totoo hɛn edzidzidze mu; na afei, hwɛ, atwentwem, na ɔabɔ etur:
13. na nsanwoma nkotoku yi a yɛhyehyɛɛ no amaama yi, wɔyɛ afofor; na, hwɛ, wɔatsetsew; na hɛn ntar nye hɛn mpaboa yi ayɛ adadaw wɔ ɔkwan no no war a ɔwar dodow ntsi.
14. Na mbarimba no gyee hɔn edzidzidze no bi, naaso woemmbisa EWURADZE hɔ apam.
15. Na Josua nye hɔn dzii no asomdwee mu, na ɔnye hɔn yɛɛ apam dɛ ɔbɛma wɔatsena ase: na hɔn mu mbapɔmba no dzidzii nsew kyerɛɛ hɔn.
16. Na ɔbaa dɛ wɔnye hɔn wiee apam no yɛ no n'ekyir nda ebiasa, nna wɔtsee dɛ wɔyɛ hɔn manmufo, na wɔtse hɔn mu.
17. Na Israelmba no tuu kwan, na wokodur hɔn nkurow mu da a otsia ebiasa no. Na hɔn nkurow nye Gibeon, nye Kefira (Kefira), nye Beerot, nye Kiriat-jearim.
18. Na Israelmba ennkuku hɔn, osiandɛ hɔn mu mbapɔmba no dze EWURADZE, Israel Nyankopɔn no, edzi nsew akyerɛ hɔn. Na dɔm no nyinara hwinhwinii tsiaa mbapɔmba no.
19. Na mbapɔmba no nyinara see dɔm no nyinara dɛ, Yɛdze EWURADZE, Israel Nyankopɔn no, edzi nsew akyerɛ hɔn: dɛm ntsi afei yennyi ho kwan dɛ yɛdze nsa ka hɔn.
20. Iyi na yɛbɛyɛ hɔn, na yɛama wɔatsena ase; amma osian ntam a yɛaka akyerɛ hɔn no ntsi, ebufuw aammba hɛn do.
21. Na mbapɔmba no see hɔn dɛ, Wɔmma wɔntsena ase: mbom wɔbɛyɛ nduatwafo nye nsusawfo ama hɛn. Dɛm na mbapɔmba no kaa kyerɛɛ hɔn.
22. Na Josua kɛfrɛɛ hɔn, na obisaa hɔn, dɛ, Ɔyɛ dɛn ntsi na hom adaadaa hɛn, dɛ, Yɛnye hom ntamu twe dodoodow; aber a hom tse hɛn mu yi?
23. Dɛm ntsi afei wɔapaa hom, na hom nnkegyaa nkowaa yɛ ara da, hom bɛyɛ nduatwafo nye nsusawfo ama me Nyankopɔn fie.
24. Na wobuaa Josua, na wɔsee dɛ, Osiandɛ wɔkaa no kotoo kyerɛɛ wo nkowaa, mbrɛ EWURADZE wo Nyankopɔn sii na ɔhyɛɛ n'akowaa Moses dɛ ɔmfa asaase nyinara mma hom, na ɔnsɛɛ asaase no do atsefo no nyinara mfi hom enyim; dɛm ntsi osian hom ntsi yesuroo dodoodow maa hɛn nkwa, iyi ntsi na yɛayɛ dɛm yi.
25. Na afei, hwɛ, yɛwɔ wo nsamu: dza ehwɛ a oye na ɔtsen ma wo dɛ edze bɛyɛ hɛn no, yɛ.
26. Na dɛm na ɔyɛɛ hɔn, na ɔgyee hɔn fii Israelmba nsamu, ma woennkunkum hɔn.
27. Na da no ara Josua yɛɛ hɔn nduatwafo nye nsusawfo dze maa Israelmba no, nye EWURADZE n'afɔrmbukyia no, wɔ beebi mbrɛ ɔbɛsan mu eyi biara. Na dɛm na wɔyɛɛ dze bodu ndɛ da yi.

## Tsir 10

1. Afei ɔbaa dɛ, aber a Jerusalɛmhen Adoni-zedek tsee mbrɛ Josua sii gyee Ai, na ɔsɛɛ no pasapasa; dɛ mbrɛ ɔdze yɛɛ Jeriko nye ne hen no, dɛmara so na ɔdze yɛɛ Ai nye ne hen; na mbrɛ Gibeonfo sii nye Israel siesiei, na wɔtsenaa hɔn mu no;
2. wosuroo kɛsenara, osiandɛ Gibeon yɛ kurow kɛse, ɔtse dɛ ahenkurow no bi, na ɔso sen Ai, na no mu mbanyin nyinara yɛ ahoɔdzenfo.
3. Dɛm ntsi Jerusalɛmhen Adoni-zedek somae ma wɔkɔr Hebronhen Hoham, Jarmuthen Piram, Lakishen Jafia, nye Eglonhen Debir hɔ, dɛ,
JOS.10.4, Hom mbra me nkyɛn mbɔboa me, ma yenku Gibeon: osiandɛ ɔnye Josua na Israelmba no akɛyɛ asomdwee apam.
5. Dɛm ntsi Amorifo ahemfo beenum a hɔn nye, Jerusalɛmhen, Hebronhen, Jarmuthen, Lakishen na Eglonhen no, poon hɔnho hyiae, hɔn nye hɔn dɔm nyinara, na wɔfowee kɔree, na wɔkɛkyeer Gibeon do nsera, na wɔyɛɛ no do sa.
6. Na Gibeonfo no somae ma wɔkɔr Josua nkyɛn wɔ nsera mu wɔ Gilgal, dɛ, Mma nnyi wo nsa mmfi wo nkowaa do; bra hɛn nkyɛn ntsɛm bɛgye hɛn nkwa, na bɔboa hɛn: na Amorifo ahemfo a wɔtsetse nkokodo nkurow mu nyinara apon hɔnho ehyia abɛhyɛ hɛn do.
7. Nna Josua fi Gilgal fowee kɔree, ɔnoara, ɔnye akofo a wɔwɔ ne nkyɛn nyinara, nye mbarimba akatakyi a wɔyɛ ndam nyinara.
8. Na EWURADZE see Josua dɛ, Mma nnsuro hɔn: na meyi hɔn ahyɛ wo nsa; hɔn mu nyimpa biara nnkegyina w'enyim.
9. Dɛm ntsi Josua baa hɔn do awerɛfir mu; osiandɛ ɔdze anadwe no nyinara fowee fi Gilgal kɔree.
10. Na EWURADZE kaa hɔn gui wɔ Israel enyim, na ɔdze okum kɛse kunkum hɔn wɔ Gibeon, na wotsiiw hɔn wɔ Bɛt-horon n'afowee ɔkwan no do, na wokunkum hɔn kodur Azeka, nye Makeda.
11. Na ɔbaa dɛ, woruguan efi Israel enyim, na wɔwɔ Bɛt-horon esianee no, EWURADZE totoow abo akɛse fi sor bobɔɔ hɔn dze kodur Azeka, ma wowuwui: hɔn a wɔdze ɔsorbo no kunkum hɔn no dɔɔ so sen hɔn a Israelmba no dze afona kunkum hɔn.
12. Nna Josua kasaa kyerɛɛ EWURADZE wɔ da a EWURADZE yii Amorifo mae wɔ Israelmba enyim no na ɔsee dɛ, Iwi, gyina dzinn wɔ Gibeon do; Na ɔwo, Bosoom, wɔ Aijalon ɔbɔn mu.
13. Na iwi gyinaa dzinn, na bosoom siankae, Kodur dɛ ɔman no tɔɔ hɔn atamfo do wer. Ana wɔnnkyerɛɛw iyi wɔ Jasar nwoma no mu? Na wi siankae wɔ sor finimfin, na ɔannyɛ ntsɛm annkɔtɔ bɛyɛ adzekyeekwansin mu.
14. Na da biara nnyi hɔ a ɔtse dɛ iyi da, dɛ abɛsen anaa dza ɔbɛba a EWURADZE etsie nyimpa ne ndze dɛm: na EWURADZE koe maa Israel.
15. Na Josua sanee, na Israel nyinara ka no ho, baa nseraban no mu wɔ Gilgal.
16. Na Amori ahemfo beenum yi guanee, na wɔdze hɔnho kosumaa Makeda ɔbo tu no mu.
17. Na wɔkaa kyerɛɛ Josua dɛ, Ahemfo beenum no woehu hɔn dɛ wosuma Makeda ɔbo tu no mu.
18. Na Josua see dɛ, Hom mpirew abo akɛse nhin ɔbo tu no ano, na wɔmfa nyimpa ngyina ho ma wɔnweɔn hɔn:
19. na hom dze mma wonnsianka; hom ntsiw hom atamfo no, na wonku hɔn mu edziekyifo no, mma hom mma hɔn kwan ma wɔnnkɛhɛn nkurow mu: osiandɛ EWURADZE hom Nyankopɔn eyi hɔn ahyɛ hom nsa.
20. Na ɔbaa dɛ, aber a Josua nye Israelmba no dze okum kɛse pɔtɔɔ wiee hɔn kunkum araa ma wɔhyewee no, na hɔn mu nkaa a wɔkae no guanguanee kɛhɛnhɛɛn nkurow a wɔagyegye ho ban no mu no,
JOS.10.21, nna ɔman no nyinara sanee baa Josua nkyɛn wɔ nseraban no mu wɔ Makeda dwudwoodwo: na obi anntwe ne gyirama annka Israelmba mu obiara da.
22. Nna Josua see dɛ, Hom mbue ɔbo tu no ano, na hom nyi ahemfo beenum no mfi ɔbo tu no mu mbrɛ me.
23. Na wɔyɛɛ dɛm, na woyii ahemfo beenum no fii ɔbo tu no mu brɛɛ no, Jerusalɛm, Hebron, Jarmut, Lakis nye Eglon ahemfo no.
24. Na ɔbaa dɛ, aber a wɔdze ahemfo no brɛɛ Josua no, Josua kɛfrɛɛ Israel mbarimba nyinara, na ɔsee mbarimba akofo a wɔnye no kɔree no hɔn asafohemfo no dɛ, Hom ntwe mpin, mfa hom anan mbesisi hɔn kɔn do.
25. Na Josua see hɔn dɛ, Mma hom nnsuro, mma hom abaw mu nntu so; hom nhyɛ dzen na wonnya akokodur: na dɛm na EWURADZE bɛyɛ hom atamfo a hom nye hɔn ko nyinara.
26. Na n'ekyir no Josua bobɔɔ hɔn kunkum hɔn, na ɔdze hɔn sensɛɛn ndua do: na wɔsensɛɛn ndua no do araa kodur ewimbir.
27. Na ɔbaa dɛ witɔree ber no, Josua hyɛe ma woyiyii hɔn fii ndua no do, na wɔkɔtoow hɔn guu ɔbo tu no a wɔdze hɔnho kosumaa mu no mu, na wɔdze abo akɛse hiin ɔbo tu no ano, dze bodu ndɛ da yi ara.
28. Na Josua gyee Makeda da no ara, na ɔdze afona bɔɔ kurow no, nye ne hen no; na ɔsɛɛ hɔn nyinara nye akra a wɔwɔ mu no pasapasa, oenngyaa obiara ma ɔaannka: na ɔyɛɛ Makedahen no dɛ mbrɛ ɔyɛɛ Jerikohen no.
29. Na Josua, nye Israel nyinara twaa mu fi Makeda, kɔr Libna, na wɔnye Libna kɔkoe:
30. na EWURADZE yii ɔno so, nye ne hen no, hyɛɛ Israel nsa; na ɔdze afona anomu bɔɔ no, nye akra a wɔwɔ mu nyinara; na oenngyaa obiara ma ɔaannka wɔ mu; na ɔyɛɛ ne hen no so dɛ mbrɛ ɔyɛɛ Jerikohen no.
31. Na Josua, nye Israel nyinara twaa mu fi Libna, kɔr Lakis, na wɔkɛkyeer no do nsera, na wɔnye no koe:
32. na EWURADZE yii Lakis hyɛɛ Israel nsa, na Josua gyee no da a otsia ebien no, na ɔdze afona bɔɔ no, nye akra a wɔwɔ mu nyinara, dɛ mbrɛ dza ɔdze yɛɛ Libna no tse nyinara.
33. Nna Gezerhen Horam fowee bae bɔboaa Lakis; na Josua kum ɔno nye ne man, dze kodur dɛ oenngyaa no biara ma ɔaannka.
34. Na Josua, nye Israel nyinara twaa mu fi Lakis, kɔr Eglon; na wɔkyeer no do nsera, na wɔnye no koe;
35. na wɔgyee no da no ara, na wɔdze afona bɔɔ no, na akra a wɔwɔ mu nyinara ɔsɛɛ hɔn pasapasa da no ara, dɛ mbrɛ dza ɔdze yɛɛ Lakis no tse nyinara.
36. Na Josua, nye Israel nyinara fi Eglon fowee kɔr Hebron; na wɔnye no koe:
37. na wɔgyee, na wɔdze afona bɔɔ no, nye ne hen no, nye no nkurow no nyinara, nye akra a wɔwɔ mu nyinara; oenngyaa biara ma ɔaannka, dɛ mbrɛ dza ɔdze yɛɛ Eglon no tse nyinara; na ɔsɛɛ Hebron nye akra a wɔwɔ mu nyinara pasapasa.
38. Na Josua, nye Israel nyinara sanee baa Debir; na wɔnye no koe:
39. na ɔgyee, nye ne hen no, nye no nkurow no nyinara; na wɔdze afona bobɔɔ hɔn, na wɔsɛɛ akra a wɔwɔ mu nyinara pasapasa; oenngyaa obiara ma ɔaannka: dɛ mbrɛ ɔyɛɛ Hebron no, dɛmara so na ɔyɛɛ Debir, nye ne hen; dɛ mbrɛ eso ɔyɛɛ Libna, nye ne hen no.
40. Nna Josua bɔɔ asaase no nyinara, nkokodo nkurow, nye pomu afamu, ɔbɔnmu nkurow, nye nkokonyiadze, nye hɔn ahemfo nyinara; oenngyaa obiara ma ɔaannka: mbom ɔsɛɛ dza ogu ahom nyinara pasapasa, dɛ mbrɛ EWURADZE, Israel Nyankopɔn no hyɛe no.
41. Na Josua bobɔɔ hɔn fi Kades-barnea araa kodur Gaza, nye Gosen ɔman no nyinara mu, araa kodur Gibeon.
42. Na ahemfo yi nyinara nye hɔn asaase no, Josua gyee no aber kor mu, osiandɛ EWURADZE, Israel Nyankopɔn no, koe maa Israel.
43. Na Josua, na Israel nyinara ka no ho, sanee baa nseraban no mu wɔ Gilgal.

## Tsir 11

1. Na ɔbaa dɛ, aber a Hazorhen Jabin tsee no, ɔsomae ma wɔkɔr Madonhen Jobab, Simronhen, nye Aksafhen nkyɛn,
JOS.11.2, nye ahemfo a wɔwɔ kwaamu afamu wɔ nkokodo nkurow no mu, nye Araba Kinnerot no pomu afamu, nye ɔbɔnmu nkurow, nye Dor akoko do wɔ anee afamu,
JOS.11.3, Keenanfo a wɔwɔ boka nye anee, nye Amorifo, Hitifo, Perizfo, nye Jebusfo a wɔwɔ nkokodo nkurow mu, nye Hivifo a wɔwɔ Hermon ase wɔ Mizpa asaase do no nyinara nkyɛn.
4. Na wɔnye hɔn dɔm nyinara ka hɔn ho sii mu kɔree, nkurow pii, hɔn dodow tse dɛ mpoano anhwea, nye mpɔnkɔ nye ntseaseanam piigyan.
5. Na ahemfo yi nyinara kehyiae; na wɔbaa bɛkyeer nsera fakor wɔ Merom nsu no ho, dɛ wɔnye Israel robɔko.
6. Na EWURADZE see Josua dɛ, Mma onnsian hɔn ntsi ma w'akoma nntu: na ɔkyena siseber yi na mibeyi hɔn nyinara atɔfun ama wɔ Israel enyim: twitwa hɔn mpɔnkɔ anantsir, na fa ogya hyew hɔn ntseaseanam.
7. Nna Josua, nye nkorɔfo a wɔka no ho no nyinara baa hɔn do awerɛfir mu wɔ Merom nsu no ho, na wotui hyɛɛ hɔn do.
8. Na EWURADZE yii hɔn hyɛɛ Israel nsa, na wokunkum hɔn, na wotsiiw hɔn araa dze kodur Zidon kɛse no, nye Misrepot-maim ho, nye Mizpe ɔbɔn mu boka afamu; na wokunkum hɔn kodur dɛ woenngyaa hɔn mu biara ma ɔaannka.
9. Na Josua yɛɛ hɔn dɛ mbrɛ EWURADZE hyɛɛ no no: otwitwaa hɔn mpɔnkɔ anantsir, na ɔdze ogya hyeew hɔn ntseaseanam.
10. Na Josua saan n'ekyir aber no ara mu, na ɔkɛgyee Hazor, na ɔdze afona kum ne hen no: nna nkan no na Hazor na ɔyɛ ahenman no ne tsir.
11. Na wɔdze afona anomu kunkum akra a wɔwɔ mu nyinara, sɛɛ hɔn pasapasa: woenngyaa obiara a ogu ahom wɔ hɔ: na ɔdze gya hyeew Hazor.
12. Na ahemfo no hɔn nkurow nyinara, nye no mu ahemfo nyinara Josua gyee, na ɔdze afona kunkum hɔn, na ɔsɛɛ hɔn pasapasa; dɛ mbrɛ EWURADZE n'akowaa Moses hyɛe no.
13. Na nkurow a wɔdeda hɔn apempe do no dze, Israel annhyew no mu biara, gyedɛ Hazor nko; ɔno na Josua hyeew no.
14. Na nkurow yi mu asadze nyinara, nye fiembowa no, Israelmba no faa no afonam maa hɔnho, nyimpa biara dze, wɔdze afona kum no, dze kodur dɛ wɔsɛɛ hɔn, na woenngyaa obiara a ogu ahom.
15. Dɛ mbrɛ EWURADZE hyɛɛ n'akowaa Moses no, dɛmara so na Moses hyɛɛ Josua: na dɛmara so na Josua yɛe; oenngyaa dza EWURADZE dze hyɛɛ Moses no nyinara mu biara a ɔannyɛ.
16. Nna Josua gyee asaase no nyinara, nkokodo nkurow no, nye pomu afamu nyinara, nye Gosen asaase nyinara, nye ɔbɔnmu nkurow no, nye Araba no, nye Israel nkokodo nkurow no, nye ɔnoara so no bɔnmu nkurow no;
17. ofi bepɔw Halak a ɔfow kɔ Seir ho, mekyerɛ Baal-gad ho wɔ Lebanon ɔbɔn a ɔwɔ bepɔw Hermon ase no: na ɔfaa hɔn ahemfo nyinara, na ɔbobɔɔ hɔn kunkum hɔn.
18. Josua nye ahemfo no nyinara dzii ako kyɛree.
19. Kurow bi nnyi hɔ a ɔnye Israelmba yɛɛ nsiesie, gyedɛ Hivifo a wɔtse Gibeon no nko: na wɔkoe gyee ne nyinara.
20. Na EWURADZE piriim hɔn akoma dɛ wonkehyia Israel wɔ ɔko mu, ama ɔaasɛɛ hɔn pasapasa a worunnhu hɔn mbɔbɔr, na mbom ɔaasɛɛ hɔn, dɛ mbrɛ EWURADZE hyɛɛ Moses no.
21. Na Josua baa aber no mu, na obotwitwaa Anakfo no gui wɔ nkokodo nkurow no mu, wɔ Hebron, Debir, Anab, nye Juda nkokodo nkurow nyinara mu. Josua dze hɔn kaa hɔn nkurow ho sɛɛ hɔn pasapasa.
22. Woenngyaa Anakfo no mu biara wɔ Israelmba asaase do: Gaza, Gat, nye Ashdod mu nko, na binom kae.
23. Nna Josua gyee asaase no nyinara, dɛ mbrɛ EWURADZE kaa kyerɛɛ Moses no nyinara; na ɔdze maa Israel dɛ egyapadze dɛ mbrɛ hɔn ebusuakuw ebusuakuw nkyekyɛmu tsetsee. Na asaase no so homee fii akodzi mu.

## Tsir 12

1. Woyinom nye asaase no do ahemfo a Israelmba no kunkum hɔn, na wɔfaa hɔn asaase wɔ Jordan egya a ɔdze kɔ wipuei no, ofi Arnon ɔbɔnmu dze kodu bepɔw Hermon ho, nye Araba nyinara boka afamu no.
2. Amorifo hen Sihon a ɔtsenaa Hesbon, na odzii hen fi Aroer a ɔda Arnon ɔbɔn ano, nye kurow a ɔwɔ ɔbɔn no ne finimfin, nye Gilead ɔfa no araa dze kodu esutsen Jabbok ho, Ammonmba he no do;
3. nye Araba dze kodu Kinnerot po no ho, mekyerɛ Nkyen Epo no ho, boka afamu, Bɛt-jesimot kwan do; nye pomu afamu, wɔ Pisga no nkokonyiadze ase no:
4. nye Basanhen Ɔge a ofi Refafo nkaa no mu a ɔtsenaa Astarot nye Edrei no ne he do,
JOS.12.5, na odzii hen wɔ bepɔw Hermon do, nye Saleka, nye Basan nyinara, dze kodu Gersurfo nye Maakatfo he do, nye Gilead ɔfa, wɔ Hesbon hen Sihon he do.
6. EWURADZE n'akowaa Moses nye Israelmba no kaa hɔn gui: na EWURADZE n'akowaa Moses dze maa Reubenfo, nye Gadfo, nye Manaasɛ ebusuakuw ɔfa no dɛ enyadze.
7. Na woyinom nye asaase no do ahemfo a Josua nye Israelmba no kunkum hɔn wɔ Jordan egya anee afamu, ofi Baal-gad wɔ Lebanon ɔbɔn no araa dze kodu bepɔw Halak a ɔfow kɔ Seir ho no; na Josua dze maa Israel ebusuakuw ebusuakuw dɛ enyadze dɛ mbrɛ hɔn nkyekyɛmu no tsetsee;
8. wɔ nkokodo nkurow mu, nye ɔbɔnmu nkurow mu, nye Araba, nye nkokonyiadze, nye sar no mu, nye Pomu afamu; Hitifo, Amorifo, nye Keenanfo, Perizfo, Hivifo, nye Jebusfo:
9. Woyinom nye Jeriko, Ai a ɔwɔ Bɛtɛl ne nkyɛn no,
JOS.12.10, Jerusalɛm, Hebron,
JOS.12.11, Jarmut, Lakis,
JOS.12.12, Eglon, Gezer,
JOS.12.13, Debir, nye Geder ahemfo.
14. Binom so nye Horma, Arad,
JOS.12.15, Libna, Adullam,
JOS.12.16, Makeda, Bɛtɛl,
JOS.12.17, Tappua, Hefer,
JOS.12.18, Afekhen, Lasaron,
JOS.12.19, Madon nye Hazor ahemfo.
20. Nkaa no nye Simronmeron, Aksaf,
JOS.12.21, Taanak, Megiddo,
JOS.12.22, Kedes, Jokmeam a ɔwɔ Karmel,
JOS.12.23, Dor a ɔwɔ Dor koko do, Goiim a ɔwɔ Gilgal,
JOS.12.24, nye Tirza ahemfo. Ahemfo no nyinara wɔyɛ eduasa biako.

## Tsir 13

1. Afei nna Josua ayɛ akɔdaa na oedzi mfe ara yie; na EWURADZE see no dɛ, Ayɛ akɔdaa na edzi mfe ara yie, na asaase a aka so dɛ wɔkɛfa no dɔɔ so dodow.
2. Asaase a aka no so nye yi: Filistiafo mbew no nyinara, nye Gersurfo nyinara;
3. ofi Sihor a ɔwɔ Egypt n'enyim araa dze kodu Ekron kwaamu afamu he do a wɔkan ka Keenanfo ho: Filistiafo ahemfo beenum no; Gazafo dze, Ashdodfo dze, Ashkelonfo dze, Gatfo dze, Ekronfo dze; nye Avifo so,
JOS.13.4, wɔ pomu afamu: Keenanfo asaase no nyinara nye Meara a ɔyɛ Zidonfo dze no, dze kodu Afek dze kodu Amorifo he do:
5. nye Gebalfo asaase, nye Lebanon nyinara, dze kɔ wipuei, fi Baal-gad wɔ bepɔw Hermon ase dze rekɛhɛn Hamat:
6. hɔn a wɔtse nkokodo nkurow no mu nyinara, ofi Lebanon ho dze kodu Mesrɛfɔt-maim, mekyerɛ Zidonfo nyinara; mara na mubotu hɔn efi Israelmba enyim: na ɔwo dze, kyɛ ara na twe tonto kyɛ ma ɔnyɛ egyapadze mma Israel, dɛ mbrɛ mahyɛ wo yi.
7. Dɛm ntsi afei kyɛ asaase yi ma ɔnyɛ egyapadze mma ebusuakuw akron no, na Manaasɛ ebusuakuw fa no.
8. Reubenfo nye Gadfo ka Manaasɛ ɔfa kor no so ho nyaa hɔn egyapadze a Moses dze maa hɔn wɔ Jordan egya boka afamu no, dɛ mbrɛ EWURADZE n'akowaa Moses dze maa hɔn no ara pɛ;
9. ofi Aroer a ɔwɔ Arnon ɔbɔn ano, nye kurow no a ɔwɔ ɔbɔn no finimfin, nye Medeba tɛtɛr mu nyinara dze kodu Dibon;
10. na Amorifo hen Sihon a odzi hen wɔ Hesbon no, no nkurow no nyinara, dze kodu Ammonmba he do;
11. nye Gilead, nye Gersurfo nye Maakatfo he do, nye bepɔw Hermon nyinara, nye Basan nyinara dze kodu Saleka;
12. Ɔge a odzii hen wɔ Astarot nye Edrei n'ahenman a ɔwɔ Basan no nyinara (ɔnoara na ɔkae wɔ Refaim nkaa no mu); na woyinom na Moses kum hɔn, gyee hɔn nsaase no.
13. Naaso Israelmba enntu Gersurfo no, nye Maakatfo no so: mbom Gesur nye Maakat tsenaa Israel mu, dze bodu ndɛ da yi.
14. Levi ebusuakuw no nko na ɔamma no egyapadze bi; osiandɛ EWURADZE, Israel Nyankopɔn no, n'afɔrbɔdze a wɔdze ogya bɔ no na ɔyɛ n'egyapadze dɛ mbrɛ ɔkaa kyerɛɛ no no.
15. Na Moses dze maa Reubenmba ebusuakuw no dɛ mbrɛ hɔn ebusua ebusua tsetsee.
16. Na hɔn he fi Aroer a ɔwɔ Arnon ɔbɔn no ano, nye kurow a ɔwɔ ɔbɔn no finimfin no, nye Medeba ho tɛtɛr mu no nyinara;
17. Hesbon, nye no nkurow a ɔwɔ tɛtɛr mu no nyinara; Dibon, nye Bamoth-baal, nye Bɛt-baal-meon;
18. nye Jahaz, nye Kedemot, nye Mefaat;
19. nye Kiriataim, nye Sibma, nye Zeret-sahar wɔ ɔbɔn no mu bepɔw do;
20. nye Bɛt-peor, nye Pisga, nye Bɛt-jesimot;
21. nye tɛtɛrmu nkurow no nyinara, nye Amorifo hen Sihon a odzii hen wɔ Hesbon no n'ahenman nyinara, ɔno na Moses dze no kaa Midian asafohemfo no ho kum hɔn no, Evi, nye Rekem, nye Zur, nye Hur, nye Reba, Sihon ne mbapɔmba a wɔtsenaa asaase no do no.
22. Balaam, Beor ne babanyin, ɔsebramunyi no so, Israelmba dze afona kum no foraa hɔn atɔfun nkaa no mu.
23. Na Reubenmba no hɔn he nye Jordan, nye ne he. Iyi nye Reubenmba no hɔn egyapadze dɛ mbrɛ hɔn ebusua ebusua tsetsee, nkurow no nye no nkurobaase.
24. Na Moses dze maa Gad ebusuakuw no, Gadmba no, dɛ mbrɛ hɔn ebusua ebusua tsetsee.
25. Na hɔn he nye Jazer, nye Gilead nkurow no nyinara, na Ammonmba asaase no ne fa, dze kodu Aroer a ɔwɔ Rabaa enyim no;
26. na ofi Hesbon dze kodu Ramat-mizpe nye Bɛtonim; na ofi Mahanaim dze kodu Debir he do;
27. nye ɔbɔn no mu, Bɛt-haram, nye Bɛt-nimra, nye Sukɔt, nye Zafon, Hesbonhen Sihon n'ahenman nkaa no, Jordan nye ne he, dze kodu Kinneret po no n'ano noho Jordan egya boka afamu.
28. Iyi nye Gadmba no hɔn egyapadze dɛ mbrɛ hɔn ebusua ebusua tsetsee, nkurow no nye no nkurobaase.
29. Na Moses dze egyapadze maa Manaasɛ ebusuakuw fa no: na ɔyɛɛ Manaasɛmba ebusuakuw fa no dze dɛ mbrɛ hɔn ebusua ebusua tsetsee.
30. Na hɔn he fi Mahanaim, Basan nyinara, Basanhen Ɔge n'ahenman nyinara, nye Jair no nkurow a ɔwɔ Basan nyinara, nkurow eduosia:
31. na Gilead ne fa, nye Astarot, nye Edrei, Ɔge n'ahenman mu nkurow a ɔwɔ Basan no ɔyɛɛ Manaasɛ ne babanyin Makir ne mba no dze, mekyerɛ Makirmba no hɔn fa no a, dɛ mbrɛ hɔn ebusua ebusua tsetsee.
32. Iyi nye egyapadze a Moses kyɛɛ no Moab tɛtɛr mu, Jeriko Jordan egya boka afamu no.
33. Na Levi ebusuakuw dze, Moses amma hɔn egyapadze bi: osiandɛ EWURADZE, Israel Nyankopɔn no, nye hɔn egyapadze, dɛ mbrɛ ɔkaa kyerɛɛ hɔn no.

## Tsir 14

1. Na iyi nye egyapadze a Israelmba nyaa no wɔ Keenan asaase do a ɔsɔfo Eleazar, nye Nun ne babanyin Josua, nye egyanom efiefi etsitsir no a wɔyɛ Israelmba ebusuakuw ebusuakuw no kyekyɛe maa hɔn,
JOS.14.2, nam hɔn egyapadze ho tontotwe do, dɛ mbrɛ EWURADZE nam Moses nsa do hyɛɛ dɛ wɔmfa mma ebusuakuw akron, na fa no.
3. Osiandɛ Moses dze ebusuakuw ebien na fa no hɔn egyapadze ama hɔn wɔ Jordan egya: na Levifo no dze ɔamma hɔn egyapadze bi wɔ hɔn mu.
4. Na Josefmba yɛ ebusuakuw ebien, Manaasɛ nye Efraim: na Levifo dze, wɔammfa kyɛfa biara amma hɔn wɔ asaase no do, gyedɛ nkurow a wɔtsena mu, nye ne mfikyisaase a wɔdze ma hɔn fiembowa nye hɔn ahodze.
5. Dɛ mbrɛ EWURADZE hyɛɛ Moses no, dɛmara so na Israelmba no yɛe, na wɔkyekyɛɛ asaase no mu.
6. Nna Judamba twee piin Josua wɔ Gilgal: na Kaleb, Jefune ne babanyin Keniznyi no see no dɛ, Ɔwoara nyim asɛm a EWURADZE kaa kyerɛɛ Nyame nyimpa Moses wɔ mo ho nye wo ho wɔ Kades-barnea.
7. Aber a EWURADZE n'akowaa Moses somaa me fi Kades-barnea dɛ menkɛsera asaase no, nna medzi mfe eduanan; na medze asɛm sanee brɛɛ no dɛ mbrɛ ɔwɔ m'akoma mu.
8. Naaso mo nuanom a wɔnye me fowee kɔree no maa ɔman no hɔn akoma tui: na emi dze, medze m'akoma nyinara dzii EWURADZE, me Nyankopɔn no ekyir.
9. Na Moses kaa ntam da no ara dɛ, Ampaara asaase a w'anan etsia do no nyɛ wo mba egyapadze daa, osiandɛ edzi EWURADZE me Nyankopɔn ekyir korakorakora.
10. Na afei, hwɛ, EWURADZE ama matsena ase, dɛ mbrɛ ɔkae no mfe eduanan enum yi, ofi aber a EWURADZE kaa asɛm yi kyerɛɛ Moses, aber a Israel nam sar no do no: na afei, hwɛ, medzi mfe eduowɔtwe enum ndɛ da yi.
11. Ndɛ da yi ara mo ho da ho yɛ dzen dɛ mbrɛ metse wɔ da a Moses somaa me no: nkan no mbrɛ m'ahoɔdzen tse no, mekyerɛ seseiara so mbrɛ m'ahoɔdzen tse ara nye no, dze ma ɔko, nye nkɔree nye mbae.
12. Dɛm ntsi afei fa bepɔw yi a EWURADZE kaa ho asɛm da no mu no ma me; na ɔwoara tsee no wɔ da no mu dɛ Anakfo wɔ hɔ, na nkurow a ɔyɛ akɛse na wɔagyegye ho ban: annyɛ a EWURADZE bedzi m'ekyir ma meetu hɔn, dɛ mbrɛ EWURADZE kae no.
13. Na Josua hyiraa no; na ɔdze Hebron maa Kaleb, Jefune ne babanyin no dɛ n'egyapadze.
14. Dɛm ntsi Hebron bɛyɛɛ Kaleb, Jefune ne babanyin Keniznyi no, n'egyapadze dze bodu ndɛ da yi; osiandɛ ɔdze n'akoma nyinara dzii EWURADZE, Israel Nyankopɔn no n'ekyir.
15. Asɔpɔn no nkyɛ Hebron ne dzin nye Kiriat-arba; Arba no nye Anakfo mu nyimpa kɛse koraa. Na asaase no do dwee wɔ ɔko ho.

## Tsir 15

1. Judamba ebusuakuw kyɛfa, dɛ mbrɛ hɔn ebusua ebusua tsetsee no si Edom he do, mekyerɛ Zin sar do pomu afamu, wɔ pomu afamu ekyir noho ara.
2. Na hɔn pomu afamu he no hyɛ ase fi Nkyen Po no n'ano a obu fa pomu afamu noho ara:
3. na ɔdze nam Akrabbim no mfowee mu pomu afamu, na otwa mu kɔ Zin, na ɔfow kɔ Kades-barnea no pomu afamu, na otwa mu wɔ Hezron ho, na ɔfow kɔ Addar, na ɔdan kɔ Karka:
4. na otwa mu kɔ Azmon, na ɔdze pue Egypt ɔwora no do; na ɔhe no n'edzifir wɔ po ho: iyi nyɛ hom pomu afamu he.
5. Na boka afamu he nye Nkyen Po no, mekyerɛ ɔdze kodu Jordan ewiei. Na kwaamu afamu he no ofi po no ho wɔ Jordan ewiei:
6. na ɔhe no fow kɔ Bɛt-hogla, na otwa mu fa Bɛt-araba no kwaamu afamu; na ɔhe no fow kɔ Reuben ne babanyin Bohan ɔbo no ho:
7. na ɔhe no fi Akor ɔbɔn mu fow kɔ Debir, na ɔdze no dɛmara kɔ kwaamu afamu, dze hwɛ Gilgal a ɔwɔ Adummim mfowee a ɔwɔ esutsen no no pomu afamu no tsentsendo no: na ɔhe no twa mu kɔ En-semes nsu no ho, na n'edzifir wɔ En-rogel:
8. na ɔhe no fow fa Hinom ne babanyin no bɔnsa no mu dze kodu Jebusfo nkyɛnmu wɔ pomu afamu a ɔnoara nye Jerusalɛm: na ɔhe no fow kɔ bepɔw a ɔda Hinom ɔbɔn no enyim anee afamu a ɔwɔ Refaim ɔbɔn no n'ano noho ara wɔ kwaamu afamu n'etsifi:
9. na ɔhe no hima fi bepɔw no etsifi kɔ Nefitoa nsu no no nsunyiwa ho, na ɔfow kɔ Efron bepɔw do nkurow no ho; na ɔhe no hima kɔ Baala a ɔnoara nye Kiriat-jearim:
10. na ɔhe no dze dan fi Baala anee afamu kɔ bepɔw Seir ho, na otwa mu kɔ bepɔw Jearim ne nkyɛnmu wɔ kwaamu afamu a ɔnoara nye Kesalom, na osian kɔ Bɛt-semes, na otwa mu wɔ Timna ho:
11. na ɔhe no dze pue kɔ Ekron nkyɛnmu kwaamu afamu: na ɔhe no hima kɔ Sikeron, na otwa mu kɔ bepɔw Baala ho, na ɔdze pue wɔ Jabneel; na ɔhe no n'edzifir wɔ po no ho.
12. Na anee afamu ɔhe no nye po kɛse no, nye ne he. Iyi nye Judamba he a otwa hyia dɛ mbrɛ hɔn ebusua ebusua tsetsee.
13. Na ɔmaa Jefune ba Kaleb kyɛfa wɔ Judamba no mu, dɛ mbrɛ EWURADZE ne mbrasɛm a ɔdze maa Josua no tse, mekyerɛ Kiriat-arba, Arba no a ɔyɛ Anak n'egya no a ɔnoara nye Hebron.
14. Na Kaleb tuu Anak ne mbabanyin baasa no fii hɔ, Sesai, nye Ahiman, nye Talmai, Anakmba no.
15. Na ofi hɔ fowee kɔr Debir a nkan no na ne dzin nye Kiriat-Sefer no do.
16. Na Kaleb see dɛ, Nyia ɔbɔbɔ Kiriat-sefer, na ɔagye no, ɔno na medze me babaa Aksa bɛma no ayewar.
17. Na Kaleb no nua Kenaz ne babanyin Otiniel, kɛgyee: na ɔdze ne babaa Aksa maa no ayewar.
18. Na ɔbaa dɛ aber a basia no baa ne nkyɛn no, Otiniel nunuu no dɛ ombisa n'egya hɔ haban bi; na aber a Aksa fi n'asoaso do dwirii no; Kaleb bisaa no dɛ, Ebɛnadze na erohwehwɛ?
19. Na ɔsee dɛ, Ma me akyɛdze; sɛ edze me esi Pomu afamu asaase do a, nna ma me mbasu so. Na ɔdze etsifi mbasu nye anaafo mbasu no maa no.
20. Iyi nye Judamba ebusuakuw no hɔn egyapadze dɛ mbrɛ hɔn ebusua ebusua tsetsee.
21. Na Judamba ebusuakuw no hɔn ano wɔ nkurow a odzi kɔ Edom he do wɔ Pomu afamu no nye Kabzeel, Eder, Jagur;
22. Kina, Dimona, Adada;
23. Kedes, Hazor, nye Itnan;
24. Zif, nye Telem, Bealot;
25. Hazor-hadata, Keriot-hezron a ɔnoara nye Hazor;
26. Amam, Sema, Molada.
27. Bi so nye Hazor-gada, Hesmon, Bɛt-pelet;
28. Hazor-sual, Beer-seba, Biziotia;
29. Baala, Iim, Ezem.
30. Nkurow nkaa no nye Eltolad, Kesil, Horma;
31. Ziklag, Madmanna, Sansanna;
32. Lebaot, Silhim, Ain, nye Rimmon: nkurow no nyinara yɛ eduonu akron, ɔnye no nkuraase.
33. Ɔbɔnmu nkurow no nye Estaol, Zora, Asna;
34. Zanoa, En-gannim, Tappua, Enam;
35. Jarmut, Adullam, Soko, Azeka;
36. Saaraim, Adithaim, Gedera, nye Gederotaim; nkurow duanan ɔnye no nkuraase.
37. Na nkurow no bi so nye Zenan, Hadasa, Migdal-gad;
38. Dilan, Mizpe, Jokteel;
39. Lakis, Bozkat, Eglon;
40. Kabbon, Lahman, Kitlis;
41. Gederot, Bɛt-dagon, Naama, nye Makeda; nkurow duesia ɔnye no nkuraase.
42. Libna, Eter, Asan;
43. Ifta, Asna, Nezib;
44. Keila, Akizib nye Maresa; nkurow akron nye no nkuraase.
45. Ekron, ɔnye no ho nkurow nye no nkuraase:
46. ofi Ekron araa dze kodu po no ho, dza ɔwɔ Ashdod nkyɛnmu nyinara, ɔnye no nkuraase.
47. Ashdod, no ho nkurow nye no nkuraase; Gaza, no ho nkurow nye no nkuraase; dze kodu Egypt ɔwora, nye po kɛse no, nye ne he ho.
48. Nkokodo nkurow no, Samir, Jattir, Soko;
49. Danna, Kiriat-sanna a ɔnoara nye Debir:
50. Anab, Estemo, Anim;
51. Gosen, Holon, Gilo; nkurow dubiako ɔnye no nkuraase.
52. Arab, Duma, Esan;
53. Janom, Bɛt-tappua, Afeka;
54. Humta, nye Kiriat-arba a ɔnoara nye Hebron, nye Zior; nkurow akron ɔnye no nkuraase.
55. Maon, Karmel, Zif, Juta;
56. Jezreel, Jokdeam, Zanoa;
57. Kain, Gibea, nye Timna; nkurow du ɔnye no nkuraase.
58. Halhul, Bɛt-zur, Gedor;
59. Maarat, Bɛt-anot, Eltekon; nkurow esia ɔnye no nkuraase.
60. Kiriat-baal a ɔnoara nye Kiriat-jearim, nye Rabaa; nkurow ebien nye no nkuraase.
61. Sar no do nkurow no nye Bɛt-araba, Middin, Sekaka;
62. Nibsan, Nkyen Kurow no nye Engedi; nkurow esia ɔnye no nkuraase.
63. Na Jebusfo no dze, nkorɔfo a wɔtse Jerusalɛm no, Judamba enntum enntu hɔn: mbom Jebusfo no wɔnye Judamba no tsenaa Jerusalɛm dze bodu ndɛ da yi.

## Tsir 16

1. Na Josefmba kyɛfa no ɔdze pue fi Jeriko Jordan, wɔ Jeriko nsu ho wɔ boka afamu, mekyerɛ sar no a ɔdze fi Jeriko fow kodua nkokodo nkurow no mu kɔ Bɛtɛl no;
2. na ɔdze pue fi Bɛtɛl kɔ Luz, na otwa mu kɔ Arkifo he do wɔ Atarot;
3. na osian anee afamu kɔ Jaflɛtefo he do, dze kodu anaafo Bɛt-horon he do, mekyerɛ ɔdze kodu Gezer: na n'edzifir wɔ po no ho.
4. Iyi nye Josefmba no, Manaasɛ nye Efraim, hɔn egyapadze.
5. Na Efraimmba no hɔn he, dɛ mbrɛ hɔn ebusua ebusua tsetsee no nye yi: mekyerɛ hɔn egyapadze ne he wɔ boka afamu nye Atarot-addar, dze kodu etsifi Bɛt-horon;
6. na ɔhe no dze pue anee afamu wɔ Mikemetat wɔ kwaamu afamu; na ɔhe no dze dan fa boka afamu kɔ Tanaat-siloh, na otwa mu wɔ ho wɔ Janoa no boka afamu;
7. na ofi Janoa sian kɔ Atarot, nye Naara, na okodu Jeriko, na ɔdze pue Jordan ho.
8. Ɔhe no fi Tappua nam anee afamu dze kɔ Kana ɔwora no ho; na n'edzifir wɔ po no ho. Iyi nye Efraimmba ebusuakuw egyapadze, dɛ mbrɛ hɔn ebusua ebusua tsetsee;
9. dze ka nkurow a woyiyii maa Efraimmba no wɔ Manaasɛmba egyapadze mu no ho, nkurow no nyinara nye no nkuraase.
10. Naaso woenntu Keenanfo a wɔtse Gezer no: mbom Keenanfo no tsenaa Efraim finimfin dze bodu ndɛ da yi, na Efraimfo no hyɛɛ hɔn ma wɔyɛɛ ɔsom edwuma.

## Tsir 17

1. Iyi nye Manaasɛ n'ebusuakuw kyɛfa: osiandɛ ɔyɛ Josef n'abakan. Manaasɛ n'abakan Makir, Gilead n'egya no dze, osiandɛ ɔyɛ ɔsabarimba no ntsi onyaa Gilead nye Basan.
2. Na kyɛfa no yɛ Manaasɛmba nkaa no dze dɛ mbrɛ hɔn ebusua ebusua tsetsee. Iyinom nye Abiezermba, Helekmba, Asrielmba, Sekemmba, Hefermba, nye Semidamba no dze: woyinom nye Josef babanyin Manaasɛ ne mbabanyin dɛ mbrɛ hɔn ebusua ebusua tsetsee.
3. Na Zelofehad a n'egya nye Hefer a ɔyɛ Manaasɛ ne babanyin Makir ne babanyin no dze, oennya mbabanyin dɛ mbabaa ara nko: na iyinom nye ne mbabaa no hɔn edzin, Mahala, Noa, Hogla, Milka, nye Tirza.
4. Na wɔbaa ɔsɔfo Eleazar, na Nun babanyin Josua, nye mbapɔmba no enyim, dɛ, EWURADZE hyɛɛ Moses dɛ ɔmma hɛn egyapadze wɔ hɛn nuanom mu: dɛm ntsi ɔmaa hɔn egyapadze wɔ hɔn egya no nuanom no mu dɛ mbrɛ EWURADZE ne mbrasɛm no tse.
5. Na nkyekyɛmu du kɔr Manaasɛ afamu, ɔsor Gilead nye Basan asaase a ɔwɔ Jordan egya no;
6. osiandɛ Manaasɛ mbabaa no nyaa egyapadze wɔ ne mbabanyin no mu: na Gilead asaase no yɛɛ Manaasɛ mbabanyin nkaa no dze.
7. Na Manaasɛ ne he fi Aser kɔ Mikemetat (Mikmethath) a ɔwɔ Sekem enyim no; na ɔhe no dze nam enyimfa araa kodu Entapuafo ehyiae.
8. Tappua asaase no yɛ Manaasɛ dze: na Tappua a ɔwɔ Manaasɛ he do no dze ɔyɛ Efraimmba no dze.
9. Na ɔhe no sian kɔ Kana ɔwora no ho, wɔ ɔwora no no pomu afamu: nkurow yi yɛ Efraim dze wɔ Manaasɛ no nkurow no mu: na Manaasɛ ne he no ɔwɔ ɔwora no no kwaamu afamu, na n'edzifir wɔ po no ho:
10. pomu afamu no Efraim dze a, na kwaamu afamu no Manaasɛ dze a, na po no nye ne he; na okehyia Aser wɔ kwaamu afamu.
11. Na Manaasɛ nyae wɔ Isakar nye Aser mu Bɛt-sean nye no ho nkurow, Ibleam nye no ho nkurow, nye hɔn a wɔtse Dor nye no ho nkurow, hɔn a wɔtse En-dor nye no ho nkurow, Taanak nye no ho nkurow, na hɔn a wɔtse Megiddo nye no ho nkurow, mekyerɛ akoko ebiasa no.
12. Naaso Manaasɛmba enntum enntu hɔn a wɔtsetse nkurow no mu no; na Keenanfo no pɛɛ dɛ wɔtsena asaase no do.
13. Na ɔbaa dɛ, Israelmba no ho yɛɛ dzen no, wɔhyɛɛ Keenanfo no ma wɔyɛɛ ɔsom edwuma mu, na mbom woenntu hɔn ase korakora.
14. Na Josefmba no kaa kyerɛɛ Josua dɛ, Ɔyɛ dɛn ntsi na edze egyapadze kyɛfa kor nye nkyekyɛmu kor pɛ ama me, w'enyiwa tua dɛ meyɛ ɔman kɛse, susuampa dɛ EWURADZE ehyira me araa dze ebodu ber yi?
15. Na Josua see hɔn dɛ, Sɛ eyɛ ɔman kɛse a, nna fow kɔ kwaa no mu, na kobu hɔ fa ma woho wɔ Perizfo nye Refafo asaase no do; osiandɛ Efraim nkokodo nkurow no suar dodow ma wo.
16. Na Josefmba no see dɛ, Nkokodo nkurow no nndɔɔ so mma hɛn: na Keenanfo a wɔtsetse ɔbɔn no n'asaase do nyinara wɔwowɔ dadze ntseaseanam, hɔn a wɔwɔ Bɛt-sean nye no ho nkurow nye hɔn a wɔwɔ Jezreel ɔbɔn no mu nyina.
17. Na Josua kasaa kyerɛɛ Josef fie, mekyerɛ Efraim nye Manaasɛ, dɛ, Ɔwo yɛ ɔman kɛse, na ewɔ tum kɛse: nnyɛ kyɛfa kor pɛ bi na ibenya:
18. mbom nkokodo nkurow no nyɛ wodze; osiandɛ ɔyɛ kwaa mpo a, ɔwoara na ibobu, na n'edzifir bɛyɛ wodze: osiandɛ ibotu Keenanfo no, kaansa wɔwowɔ dadze ntseaseanam, na wɔyɛ dzen mpo a.

## Tsir 18

1. Na Israelmba no nyinara poon hɔnho kehyiae wɔ Siloh, na wosii ehyiadzibuw no wɔ hɔ: na wɔberɛɛ asaase no adze wɔ hɔn enyim.
2. Na ɔkaa Israelmba mu ebusuakuw esuon a wonnyae nnkyɛɛ hɔn egyapadze.
3. Na Josua bisaa Israelmba no dɛ, Hom rotwetwe homho araa ma ekodu aber bɛn ana hom akɔ akɛfa asaase a EWURADZE, hom egyanom Nyankopɔn, dze ama hom no?
4. Hom ntutu hom mu nyimpa, ebusuakuw nyinara mu baasa baasa: na monsoma hɔn, ma wɔnsoɛr nkekyima asaase no mu, na wɔnkyerɛw no nwoma mu dɛ mbrɛ ɔbɛyɛ hɔn egyapadze; na wɔmbra mo hɔ.
5. Na wɔnkyɛ mu kyɛpɛn esuon: Juda ntsena ne he do wɔ kwaamu afamu.
6. Na hom nkyerɛw asaase no kyɛpɛn esuon, na hom mfa nkyerɛwee no mbrɛ me ha: na montwe ho tonto mma hom wɔ EWURADZE hɛn Nyankopɔn enyim ha.
7. Na Levifo no dze, wonnyi kyɛpɛn wɔ hom mu; osiandɛ EWURADZE asɔfodzi no nye hɔn egyapadze: na Gad nye Reuben nye Manaasɛ ebusuakuw fa no enya hɔn egyapadze wɔ Jordan egya boka afamu a EWURADZE n'akowaa Moses dze maa hɔn no.
8. Na mbanyin no soɛree, na wɔkɔree: na Josua hyɛɛ hɔn a wɔrokɔ akɛkyerɛw asaase no dɛ, Hom nkɔ nkekyima asaase no mu, na wɔnkyerɛw, na wɔnsan mbra mo hɔ bio, na montwe ho tonto mma hom wɔ EWURADZE enyim ha wɔ Siloh.
9. Na mbanyin no kɔree koduaduaa asaase no mu, na wɔkyerɛɛw no dɛ mbrɛ nkurow no tsetsee kyɛpɛn esuon wɔ nwoma mu, na wɔbaa Josua hɔ wɔ nsera mu wɔ Siloh.
10. Na Josua twee ho tonto maa hɔn wɔ Siloh wɔ EWURADZE enyim: na hɔ na Josua kyɛɛ asaase no maa Israelmba no dɛ mbrɛ hɔn nkyekyɛmu tsetsee.
11. Na Benjaminmba ebusuakuw kyɛfa no baa dɛ mbrɛ hɔn ebusua ebusua tsetsee: na hɔn kyɛfa ne he fir edzi wɔ Judamba nye Josefmba ntamu.
12. Na hɔn he wɔ kwaamu afamu, na ɔfow kodu nkokodo nkurow no mu wɔ anee afamu; na n'edzifir wɔ Bɛt-aven sar do.
13. Na ɔhe no twa mu fi hɔ kɔ Luz, wɔ Luz ne nkyɛnmu a ɔnoara nye Bɛtɛl, pomu afamu; na ɔhe no dze sian kɔ Atarot-addar, wɔ bepɔw a ɔda anaafo Bɛt-horon no pomu afamu.
14. Na ɔhe no hima na ɔdze dan kɔ anee afamu pomu afamu, dze fi bepɔw a ɔda Bɛt-horon enyim wɔ pomu afamu: na n'edzifir wɔ Kiriat-baal a ɔnoara nye Kiriat-jearim, Judamba kurow no bi a: anee afamu dze nye yi.
15. Na pomu afamu dze fi Kiriat-jearim n'ano noho ara, na ɔhe no fir edzi wɔ anee afamu, na ɔdze fir kɔ Nefitoa nsu no no nsunyiwa ho:
16. na ɔhe no sian kɔ bepɔw a ɔda Hinom babanyin ɔbɔn no a ɔwɔ Refafo ɔbɔn no no kwaamu afamu no n'enyim no n'ano noho ara; na osian kɔ Hinom ɔbɔn mu, wɔ Jebusfo nkyɛnmu pomu afamu, na osian kɔ En-rogel;
17. na ohima kɔ kwaamu afamu, na opue wɔ En-semes, na ofir edzi kɔ Gelilot a ɔwɔ Adummim mfowee ne tsentsendo; na osian kɔ Reuben babanyin Bohan ɔbo no no ho;
18. na otwa mu kesi nkyɛnmu wɔ Araba tsentsendo kwaamu afamu; na osian kodu Araba:
19. na ɔhe no twa mu kɔ Bɛt-hogla nkyɛnmu kwaamu afamu: na ɔhe no n'edzifir wɔ Nkyen Po no no kwaamu afamu ewiei: iyi nye pomu afamu he.
20. Na Jordan nye ne he wɔ boka afamu. Iyi nye Benjaminmba egyapadze, dɛ mbrɛ n'ahe tsetsee dze hyia, dɛ mbrɛ hɔn ebusua ebusua tsetsee.
21. Afei Benjaminmba ebusuakuw nkurow dɛ mbrɛ hɔn ebusua ebusua tsetsee no nye Jeriko, Bɛt-hogla, Emek-keziz;
22. Bɛt-araba, Zemaraim, Bɛtɛl;
23. Avim, nye Para; Ofra;
24. Kefar-ammoni, Ofini, nye Geba; nkurow duebien ɔnye no nkuraase:
25. Nkaa no nye Gibeon, Rama, Beerot;
26. Mizpe, Kefira, Moza;
27. Rekem, Irpeel, Tarala;
28. Zela, Ha-elef, Jebus a ɔnoara nye Jerusalɛm, Gibeat, nye Kiriat; nkurow duanan ɔnye no nkuraase. Iyi nye Benjaminmba no egyapadze dɛ mbrɛ hɔn ebusua ebusua tsetsee.

## Tsir 19

1. Na kyɛfa a otsia ebien no bae maa Simeonmba ebusuakuw no dɛ mbrɛ hɔn ebusua ebusua tsetsee: nye hɔn egyapadze wɔ Judamba egyapadze no mu.
2. Na dza wonyae yɛɛ hɔn egyapadze nye Beer-seba, anaadɛ Seba, Molada;
3. Hazar-sual, Bala, Ezem;
4. Eltolad, Betul, Horma;
5. Ziklag, Bɛt-makabot, Hazar-susa;
6. Bɛt-lebaot, nye Saruhen; nkurow duebiasa ɔnye no nkuraase:
7. Ain, Rimmon, Eter, nye Asan; nkurow anan ɔnye no nkuraase:
8. nye nkuroba a ɔdeda nkurow yi ho hyia nyinara dze kodu Baalat-beer, Pomu afamu Rama. Iyi nye Simeonmba ebusuakuw egyapadze dɛ mbrɛ hɔn ebusua ebusua tsetsee.
9. Judamba afamu dze no mu na Simeonmba egyapadze fi: osiandɛ Judamba kyɛpɛn no dɔɔ so dodow ma hɔn: dɛm ntsi Simeonmba nyaa egyapadze wɔ hɔn egyapadze no mu.
10. Na kyɛfa a otsia ebiasa no bae maa Zebulunmba dɛ mbrɛ hɔn ebusua ebusua tsetsee: na hɔn egyapadze ne he okodu Sarid:
11. na hɔn he fow kɔ anee afamu, mekyerɛ Marala, na okodu Dabbeset; dze kodu ɔwora no a ɔwɔ Jokmeam enyim no;
12. na ɔdze dan fi Sarid boka afamu wɔ wipuei afamu dze kodu Kislɔt-tabor (Kislɔt-tabor) he do: na ofir edzi kɔ Daberat, na ɔfow kɔ Jafia;
13. na hɔ na ofi kotwa mu wɔ boka afamu dze kɔ Gath-hefer dze kɔ Et-kazin; na ofir edzi wɔ Rimmon a ɔtsen dze kɔ Nea;
14. na ɔhe no dan fa ho wɔ kwaamu afamu dze kɔ Hannaton: na n'edzifir wɔ Ifta-el ɔbɔn no mu;
15. nye Katat, Nahalal, Simron, Idala, nye Bɛtlɛhɛm: nkurow duebien nye no nkuraase.
16. Iyi nye Zebulunmba egyapadze dɛ mbrɛ hɔn ebusua ebusua tsetsee, nkurow yi nye no nkuraase.
17. Kyɛfa a otsia anan no bae maa Isakarmba no dɛ mbrɛ hɔn ebusua ebusua tsetsee.
18. Na hɔn he kodu Jezreel, Kesulɔt, Sunem;
19. Hafaraim, Sion, Anaharat;
20. Rabit, Kision, Ebez;
21. Remet, Engannim, En-hadda, nye Bɛt-pazez;
22. na ɔhe no dze kodu Tabor, Sahazuma, nye Bɛt-semes; nye hɔn he a n'edzifir wɔ Jordan; nkurow duesia ɔnye no nkuraase.
23. Iyi nye Isakarmba ebusuakuw egyapadze dɛ mbrɛ hɔn ebusua ebusua tsetsee, nkurow no ɔnye no nkurobaase.
24. Na kyɛfa a otsia enum no bae maa Asermba ebusuakuw dɛ mbrɛ hɔn ebusua ebusua tsetsee.
25. Na hɔn he nye Helkat, Hali, Beten, Aksaf;
26. Allam-melek, Amad nye Misal; na ɔdze kodu Karmel anee afamu, nye Sihor-libnat;
27. na ɔdze dan wipuei afamu kɔ Bɛt-dagon na okodu Zebulun, nye Ifta-el ɔbɔn mu wɔ kwaamu afamu dze kɔ Bɛt-emek nye Neiel; na ofir edzi kɔ Kabul wɔ bankum afamu,
JOS.19.28, nye Ebron, Rehob, Hamon, Kana dze kɔ Zidon kɛse;
29. na ɔhe no dan kɔ Rama, na okodu Taere kurow a wɔagye ho ban no; na ɔsan dan kɔ Hosa; na n'edzifir wɔ Akizib mbew ho po no ho:
30. Umma so, nye Afek, nye Rehob: nkurow eduonu ebien ɔnye no nkurobaase.
31. Iyi nye Asermba ebusuakuw egyapadze dɛ mbrɛ hɔn ebusua ebusua tsetsee, nkurow yi ɔnye no nkurobaase.
32. Kyɛfa a otsia esia no bae maa Naftalimba no dɛ mbrɛ hɔn ebusua ebusua tsetsee.
33. Na hɔn he fi Zaanannim esudur no ho, nye Adami-nekeb, nye Jabneel dze kɔ Lakum; na n'edzifir wɔ Jordan:
34. na ɔhe no dan fa anee afamu kɔ Aznoth-tabor, na ɔdze fi hɔ pue Hukok; na okodu Zebulun wɔ pomu afamu, na okodu Aser wɔ anee afamu, na okodu Juda wɔ Jordan wipuei afamu.
35. Na nkurow a wɔagye ho ban no nye Zidim, Zer, Hama, Rakat, Kinneret;
36. Adama, Rama, Hazor;
37. Kedes, Edrei, En-hazor;
38. Iron, Migdal-el, Horem, Bɛt-anat, nye Bɛt-semes; nkurow duakron ɔnye no nkuraase.
39. Iyi nye Naftalimba ebusuakuw egyapadze dɛ mbrɛ hɔn ebusua ebusua tsetsee.
40. Kyɛfa a otsia esuon no bae maa Danmba ebusuakuw dɛ mbrɛ hɔn ebusua ebusua tsetsee.
41. Na hɔn egyapadze he nye Zora, Estaol, Ir-semes;
42. Saalabbin, Aijalon, Itla;
43. Elon, Timna, Ekron;
44. Elteke, Gibeton, Baalat;
45. Jehud, Bene-berak, Gat-rimmon;
46. Me-jarkon, nye Rakon, na ɔhe no a ɔwɔ Jopa tsentsendo no.
47. Na Danmba hɔn he no fir edzi tra hɔn: osiandɛ Danmba no fowee kɔree nye Lesem kɔkoe, na wɔgyee, na wɔdze afona bɔɔ no, na wɔfae, na wɔtsenaa mu, na wɔfrɛɛ Lesem dɛ Dan, dɛ mbrɛ hɔn egya Dan ne dzin tse.
48. Iyi nye Danmba ebusuakuw egyapadze dɛ mbrɛ hɔn ebusua ebusua tsetsee, nkurow yi nye no nkuraase.
49. Na wowiee asaase no kyɛ dze yɛɛ egyapadze dɛ mbrɛ n'ahe no tsetsee no; na Israelmba no dze egyapadze bi maa Nun ne babanyin Josua wɔ hɔn mu:
50. dɛ mbrɛ EWURADZE mbrasɛm tse no na wɔdze kurow a obisae no maa no, mekyerɛ Timnat-sera wɔ Efraim nkokodo nkurow no mu: na ɔkyekyeer kurow no, na ɔtsenaa mu.
51. Iyi nye egyapadze a ɔsɔfo Eleazar, nye Nun ne babanyin Josua, nye Israelmba ebusuakuw ebusuakuw mu egyanom efiefi etsitsir no, nam tontotwe do kyɛe wɔ Siloh wɔ EWURADZE enyim, wɔ ehyiadzibuw no n'abowano. Na wowiee asaase no mu kyɛ.

## Tsir 20

1. Na EWURADZE kaa kyerɛɛ Josua dɛ;
2. Ka kyerɛ Israelmba no dɛ, Hom nyiyi guansumabew nkurow a menam Moses do kaa kyerɛɛ hom no:
3. na obi a ɔnndze enyidaho na oboku nyimpa bi awerɛfir mu no nguan nkɔ hɔ: na ɔnyɛ hom guansumabew mfi bɔgya ho ɔwerdzinyi no nsa.
4. Dɛm nyimpa no nguan nkɔ nkurow no kor mu, na onkegyina kurow no n'abotsen ano, na ɔnka n'asɛm wɔ kurow no ne mpanyimfo asomu; na wɔmfa no nkɔ hɔn nkyɛn wɔ kurow no mu, na wɔmma no beebi ma ɔntsena wɔ hɔn mu.
5. Na sɛ bɔgya ho ɔwerdzinyi no tsiw ba a, ɔno mma wonnyi onyimpakumfo no nnhyɛ ne nsa; osiandɛ okum ne nyɛnko awerɛfir mu, na ɔnntan no dada bi.
6. Na ɔntsena kurow no mu, nkodu dɛ obegyina amamfo no enyim agye atsɛmbu, nkodu dɛ ɔsɔfopanyin a ɔwɔ do dɛm mber no mu no bowu: na nkyii onyimpakumfo no nsan mbra nankasa no kurow a ofi mu guanee no mu.
7. Na woyiyii Kades wɔ Galilii wɔ Naftali nkokodo nkurow no mu, nye Sekem wɔ Efraim nkokodo nkurow no mu, nye Kiriat-arba a ɔnoara nye Hebron wɔ Juda nkokodo nkurow no mu.
8. Na Jeriko Jordan egya boka afamu no, woyii Bezer wɔ sar no do wɔ tɛtɛr no mu fii Reuben ebusuakuw mu, nye Ramot wɔ Gilead fi Gad ebusuakuw mu, nye Golan wɔ Basan fii Manaasɛ ebusuakuw mu.
9. Iyinom nye nkurow a woyiyii sisii hɔ maa Israelmba nyinara, nye ɔhɔho a ɔabɔsoɛ hɔn mu no, dɛ obiara a oku nyimpa bi wɔ ber a ɔnndze enyidaho no nguan nkɔ hɔ, na oeennwu wɔ bɔgya ho ɔwerdzinyi no nsamu, nkodu dɛ obegyina amamfo no enyim.

## Tsir 21

1. Nna Levifo egyanom efiefi mu etsitsir no baa ɔsɔfo Eleazar, nye Nun ne babanyin Josua, nye Israelmba ebusuakuw ebusuakuw mu egyanom efiefi mu etsitsir no hɔ;
2. na wɔkaa kyerɛɛ hɔn wɔ Siloh wɔ Keenan asaase do, dɛ, EWURADZE nam Moses nsa do hyɛɛ dɛ wɔmma hɛn nkurow ma yɛntsena mu, ɔnye no ho mfikyisaase mma hɛn fiembowa.
3. Na Israelmba no dze hɔn egyapadze no mu nkurow bi nye no ho mfikyisaase maa Levifo no, dɛ mbrɛ EWURADZE mbrasɛm no tse.
4. Na kyɛfa no bae maa Kohatfo ebusua ebusua, na ɔsɔfo Aaronmba no a wofi Levifo mu no, nam tontotwe do nyae fii Juda, Simeon nye Benjamin ebusuakuw mu nkurow duebiasa.
5. Na Kohatmba nkaa no nam tontotwe do nyae fii Efraim, Dan, nye Manaasɛ ebusuakuw fa no mu nkurow du.
6. Na Gersonmba no nam tontotwe do nyae fii Isakar, Aser, Naftali, nye Manaasɛ ebusuakuw fa no a ɔwɔ Basan no mu, nkurow duebiasa.
7. Merarimba dɛ mbrɛ hɔn ebusua ebusua tsetsee nyaa Reuben, Gad, nye Zebulun ebusuakuw mu nkurow duebien.
8. Na Israelmba no nam tontotwe do dze nkurow yi nye no ho mfikyisaase maa Levifo no dɛ mbrɛ EWURADZE nam Moses nsa do hyɛe no.
9. Na wɔdze Judamba, nye Simeonmba ebusuakuw mu nkurow a wɔabobɔ edzin yi mae:
10. na ɔwɔ hɔ ma Aaronmba a wofi Kohat ebusua ebusua mu a wɔwɔ Levimba mu no: na hɔndze nye kyɛfa a odzi kan no.
11. Na wɔdze Kiriat-arba maa hɔn, Arba no a ɔyɛ Anak n'egya no, a ɔnoara nye Hebron no, wɔ Juda nkokodo nkurow no mu, ɔnye no ho mfikyisaase a etwa ho ehyia no.
12. Na kurow no ho haban, nye no nkuraase no dze, wɔdze maa Jefune babanyin Kaleb dɛ n'enyadze.
13. Na ɔsɔfo Aaronmba no, wɔdze onyimpakumfo guansumabew kurow Hebron, nye Libna;
14. Jattir, Estemoa;
15. Holon, Debir;
16. Ain, Juta, na Bɛt-semes nye hɔn ho mfikyisaase; ebusuakuw ebien no mu nkurow akron.
17. Na Benjamin ebusuakuw mu dze nye Gibeon, Geba;
18. Anathot, na Almon nye hɔn ho mfikyisaase; nkurow anan.
19. Aaronmba, asɔfo no, hɔn nkurow nyinara yɛ nkurow duebiasa nye hɔn ho mfikyisaase.
20. Na Kohatmba, Levifo no, ebusua ebusua no, mekyerɛ Kohatmba nkaa no, wonyaa hɔn kyɛfa nkurow fi Efraim ebusuakuw mu.
21. Na wɔdze onyimpakumfo guansumabew kurow Sekem nye hɔn ho mfikyisaase wɔ Efraim nkokodo nkurow no mu maa hɔn, nye Gezer;
22. Kibzaim, Bɛt-horon nye hɔn ho mfikyisaase; nkurow anan.
23. Na Dan ebusuakuw mu dze, Elteke, Gibeton;
24. Aijalon, nye Gat-rimmon nye hɔn ho mfikyisaase; nkurow anan.
25. Na Manaasɛ ebusuakuw fa no mu dze, Taanak nye Gat-rimmon nye hɔn ho mfikyisaase; nkurow ebien.
26. Nkurow a ɔyɛ Kohatmba nkaa no hɔn ebusua ebusua no dze nyinara yɛ du nye hɔn ho mfikyisaase.
27. Na Gersonmba a wofi Levi ebusua ebusua no mu no, wɔmaa hɔn Manaasɛ ebusuakuw fa no mu onyimpakumfo guansumabew kurow Golan wɔ Basan; nye Be-estera nye hɔn ho mfikyisaase; nkurow ebien.
28. Na Isakar ebusuakuw mu dze, Kision, Daberat;
29. Jarmut, nye En-gannim nye hɔn ho mfikyisaase; nkurow anan.
30. Na Aser ebusuakuw mu dze, Misal, Abdon;
31. Helkat nye Rehob nye hɔn ho mfikyisaase, nkurow anan.
32. Na Naftali ebusuakuw mu dze, onyimpakumfo guansumabew kurow Kedes wɔ Galilii, nye ne mfikyisaase, Hamot-dor nye Kartan nye hɔn ho mfikyisaase; nkurow ebiasa.
33. Gersonfo nkurow nyinara dɛ mbrɛ hɔn ebusua ebusua tsetsee yɛ nkurow duebiasa nye hɔn ho mfikyisaase.
34. Na Merarimba ebusua ebusua, Levifo nkaa no, wɔmaa hɔn Zebulun ebusuakuw mu, Jokmeam, Karta,
JOS.21.35, Dimna, nye Nahalal nye hɔn ho mfikyisaase; nkurow anan.
36. Na Reuben ebusuakuw mu dze, Bezer, Jahaz,
JOS.21.37, Kedemot, nye Mefaat nye hɔn ho mfikyisaase; nkurow anan.
38. Na Gad ebusuakuw mu dze, onyimpakumfo guansumabew kurow Ramot wɔ Gilead ɔnye no ho mfikyisaase, nye Mahanaim;
39. Hesbon, nye Jazer nye hɔn ho mfikyisaase; ne nyinara yɛ nkurow anan.
40. Iyi nyinara nye Merarimba nkurow dɛ mbrɛ hɔn ebusua ebusua tsetsee, mekyerɛ Levifo ebusua ebusua nkaa no; na hɔn kyɛfa yɛ nkurow duebien.
41. Levifo nkurow a ɔwɔ Israelmba hɔn enyadze mu nyinara yɛ nkurow eduanan awɔtwe nye no ho mfikyisaase.
42. Nkurow yi nyinara wowɔ mfikyisaase a abobɔ ho aprɔw: na nkurow yi nyinara mbrɛ ɔtsetsee ara nye no.
43. Nna EWURADZE dze asaase a ɔkaa ho ntam dɛ ɔdze bɛma hom egyanom no nyinara maa Israel; na wɔfae, na wɔtsenaa do.
44. Na EWURADZE maa hɔn ahomgye hyiae, dɛ mbrɛ ɔkaa ntam kyerɛɛ hɔn egyanom no nyinara: na hɔn atamfo nyinara mu obiara enntum enngyina hɔn enyim; EWURADZE yii hɔn atamfo nyinara hyɛɛ hɔn nsa.
45. Asɛm papa biara a EWURADZE kaa kyerɛɛ Israelfo no mu biribiara anntɔ famu: ne nyinara baa mu.

## Tsir 22

1. Nna Josua frɛɛ Reubenfo, Gadfo, nye Manaasɛ ebusuakuw fa no,
JOS.22.2, na ɔsee hɔn dɛ, Hom edzi dza EWURADZE n'akowaa Moses dze hyɛɛ hom no nyinara do, na hom etsie me ndze wɔ dza mehyɛɛ hom nyinara mu:
3. hom nndaan hom nuanom nngyaa hɔ nda pii yi dze bodu ndɛ da yi, mbom hom edzi EWURADZE hom Nyankopɔn ne mbrasɛm no do.
4. Na afei EWURADZE hom Nyankopɔn dze ahomgye ama hom nuanom, dɛ mbrɛ ɔkaa kyerɛɛ hɔn no: dɛm ntsi afei hom ndzi ndan, na hom nkɔ hom asesee mu wɔ hom kyɛfa asaase a EWURADZE n'akowaa Moses dze maa hom wɔ Jordan egya no.
5. Yie nko ara na hom nhwɛ ndzi mbrasɛm nye mbra no a EWURADZE n'akowaa Moses dze hyɛɛ hom, dɛ hom ndɔ EWURADZE hom Nyankopɔn, na hom nnantsew n'akwan nyinara mu, na hom ndzi ne mbransɛm nyinara do, na hom ntakyer no ho, na hom mfa hom akoma nyinara nye hom kra nyinara nsom no no do.
6. Nna Josua hyiraa hɔn, na ogyaa hɔn kwan: na wosii mu kɔr hɔn asesee mu.
7. Afei Manaasɛ ebusuakuw fa kor no nna Moses ama hɔn egyapadze wɔ Basan: na ɔfa kor no so Josua maa hɔn bi wɔ hɔn nuanom mu wɔ Jordan egya anee afamu. Na aber a Josua rigya hɔn kwan ma wɔaakɔ hɔn asesee mu no, ohyiraa hɔn,
JOS.22.8, na ɔkaa kyerɛɛ hɔn dɛ, Ahonyadze pii, nye fiembowa piigyan, dwetɛ, sika, boran, dadze, na ntar piigyan na hom mfa nsan nkɔ hom asesee mu; na hom nye hom nuanom nkyɛ hom atamfo asadze no.
9. Na Reubenmba, Gadmba nye Manaasɛ ebusuakuw fa no sanee, na wofii Israelmba no nkyɛn wɔ Siloh a ɔwɔ Keenan asaase do sii mu kɔree, dɛ wɔrokɔ Gilead asaase do, wɔ hɔn enyadze asaase a woekenya no do, dɛ mbrɛ EWURADZE mbrasɛm a ɔnam Moses nsa do no tse no.
10. Na aber a wodur Jordan ho mbew a ɔwɔ Keenan asaase do no do no, Reubenmba nye Gadmba nye Manaasɛ ebusuakuw fa no sii afɔrmbukyia wɔ hɔ, afɔrmbukyia a wɔhwɛ a ɔso a.
11. Na Israelmba nkaa no tsee dɛ wɔ dɛ, Hwɛ, Reubenmba, Gadmba nye Manaasɛ ebusuakuw fa no esi afɔrmbukyia wɔ Keenan asaase enyim tsentsendo, wɔ Jordan ho mbew no do, wɔ afa a ɔyɛ Israelmba afamu dze no do.
12. Na aber a Israelmba no tsee no, hɔn nyinara poon hɔnho hyiae wɔ Siloh, dɛ wontu hɔn do sa.
13. Na Israelmba no somaa ɔsɔfo Eleazar babanyin Finehas ma ɔkɔr Reubenmba, Gadmba, nye Manaasɛ ebusuakuw fa no hɔ, wɔ Gilead asaase do;
14. na mbapɔmba du ka no ho, Israel ebusuakuw ebusuakuw nyinara mu egya fie ɔbapɔmba kor; na hɔn nyinara yɛ egyanom efiefi do etsitsir wɔ Israel mpempem no mu.
15. Na wɔbaa Reubenmba, Gadmba, nye Manaasɛ ebusuakuw fa no nkyɛn, wɔ Gilead asaase do, na wɔnye hɔn kasaa dɛ,
JOS.22.16, Mbrɛ EWURADZE no dɔm nyina se nye yi, Ebɛn mfom na hom dze afom Israel Nyankopɔn yi, dɛ ndɛ da yi hom adan efi EWURADZE ekyir dzi, wɔ dɛ hom esi afɔrmbukyia ama homho, dze retsew EWURADZE do etua yi?
17. Ana Peor emumuyɛ no a ɔdze ɔhaw baa EWURADZE no dɔm do ma mpo ɔdze bodu ndɛ da yi ara hɛn ho nntsew wɔ mu no, suar dodoodow ma hɛn,
JOS.22.18, ma ntsi ndɛ da yi hom adan efi EWURADZE ekyir dzi yi? Na ɔbɛba dɛ ɔnam dɛ hom retsew EWURADZE do etua ndɛ da yi ntsi, ɔkyena no bo bofuw Israelmba no nyina.
19. Naaso sɛ hom enyadze asaase no ho nntsew a, ɔno hom ntwa mbra EWURADZE enyadze asaase a EWURADZE ntamadan si do no do, na wɔmbɛfa bi wɔ hɛn mu: na mbom mma hom nntsew etua wɔ hɛn do so, dɛ homara so risi afɔrmbukyia aka EWURADZE hɛn Nyankopɔn n'afɔrmbukyia no ho.
20. Ana nnyɛ Akan, Zera babanyin no, na ɔfomee wɔ adze a wɔadom no no mu, na ebufuw baa Israelmba no nyinara do no bi? Ana Akan no nkotsee na owui wɔ n'emumuyɛ no mu?
21. Nna Reubenmba, Gadmba nye Manaasɛ ebusuakuw fa no buaa Israel mpempem mu etsitsir no dɛ,
JOS.22.22, EWURADZE, Otumfo Nyankopɔn no, EWURADZE, Otumfo Nyankopɔn no, ɔnoara na onyim, na Israel so bohu; sɛ ɔyɛ etuatsew mu o, sɛ mfom a yɛafom EWURADZE mu o, mma ɔwo nngye hɛn nkwa ndɛ da yi,
JOS.22.23, dɛ yeesi afɔrmbukyia ama hɛnho dɛ yɛdze bɛdan efi EWURADZE ekyir dzi; anaadɛ yɛbɔbɔ do ɔhyew afɔr anaa edziban afɔr, anaa yɛbɔbɔ do asomdwee okum afɔr a, EWURADZE noara mbisa hɛn;
24. na sɛ mbom nnyɛ ahwɛyie bi ntsi, na asɛm bi ntsi na yɛayɛ iyi a, dɛ, Daakye bi hom mba bɛka akyerɛ hɛn mba dɛ, Ebɛnadze na hom nye EWURADZE, Israel Nyankopɔn wɔ yɛ?
25. Na EWURADZE dze Jordan ayɛ ɔhe ato hɛn nye hom, Reubenmba nye Gadmba ntamu; hom nnyi kyɛfa wɔ EWURADZE mu: dɛm na hom mba bɛyɛ hɛn mba ma woeegyaa EWURADZE suro.
26. Dɛm ntsi na yɛsee dɛ, Wɔmma afei yensiesie hɛnho nsi afɔrmbukyia mma hɛnho, nnyɛ ɔhyew afɔr, na nnyɛ okum afɔr so ntsi a:
27. na mbom dɛ ɔnyɛ dase wɔ hɛn nye hom ntamu, nye hɛn mbasantsen a wobedzi hɛn ekyir no ntamu, na yɛdze hɛn ɔhyew afɔr, na ɔnye hɛn okum afɔr, nye hɛn asomdwee afɔr, ayɛ EWURADZE edwuma no wɔ n'enyim; amma daakye bi hom mba aannse hɛn mba dɛ, Hom nnyi kyɛfa wɔ EWURADZE mu.
28. Dɛm ntsi na yɛsee dɛ, Ɔbɛba dɛ, sɛ daakye bi wɔse hɛn anaa hɛn mbasantsen dɛm a, yɛbɛse dɛ, Hom nhwɛ EWURADZE afɔrmbukyia no ne saso a hɛn egyanom yɛe, nnyɛ ɔhyew afɔr ntsi, na nnyɛ okum afɔr so ntsi; mbom ɔyɛ dase wɔ hɛn nye hom ntamu.
29. Nyame mpa ngu dɛ yɛbɛtsew etua wɔ EWURADZE do, na yɛadan efi EWURADZE ekyir dzi ndɛ da yi, dɛ yebesi afɔrmbukyia abɔ do ɔhyew afɔr, edziban afɔr, anaa okum afɔr, aka EWURADZE hɛn Nyankopɔn afɔrmbukyia a ɔwɔ ne ntamadan no enyim no ho.
30. Na aber a ɔsɔfo Finehas, nye Israelmba no mu mbapɔmba no, mekyerɛ mpempem mu etsitsir a wɔka no ho no, tsee nsɛm a Reubenmba nye Gadmba nye Manaasɛmba no kae no, ɔyɛɛ hɔn enyisɔ dɛ.
31. Na ɔsɔfo Eleazar ne babanyin Finehas see Reubenmba nye Gadmba, nye Manaasɛmba no dɛ, Ndɛ da yi na yeehu dɛ EWURADZE wɔ hom finimfin, osiandɛ hom mmfaa mfom yi mmfoom EWURADZE: afei na hom eyi Israelmba no efi EWURADZE nsamu.
32. Na ɔsɔfo Eleazar ne babanyin Finehas, nye mbapɔmba no, sanee fi Reubenmba, nye Gadmba no nkyɛn wɔ Gilead asaase do, baa Keenan asaase do, Israelmba no nkyɛn, na wɔbɔbɔɔ hɔn amandzɛɛ.
33. Na asɛm no yɛɛ Israelmba enyisɔ; na Israelmba hyiraa Nyankopɔn, na wɔannka bio dɛ worutu hɔn do sa, wɔakɛsɛɛ asaase a Reubenmba nye Gadmba tse do no.
34. Na Reubenmba nye Gadmba frɛɛ afɔrmbukyia no Ed: Na, wɔsee dɛ, ɔyɛ hɛn ntamu dase dɛ EWURADZE nye Nyankopɔn.

## Tsir 23

1. Na ɔbaa dɛ nda pii n'ekyir no, wɔ aber a EWURADZE maa Israel ahomgye wɔ hɔn atamfo a woetwa hɔn ho ehyia nyinara nsamu no, nna Josua ayɛ akɔdaa na oedzi mfe pii.
2. Nna Josua kɛfrɛɛ Israel nyinara, hɔn mpanyimfo nye hɔn etsitsir, nye hɔn atsɛmbuafo nye hɔn ahwɛdofo, na ɔsee hɔn dɛ, Mayɛ akɔdaa na medzi mfe pii:
3. na hom ehu dza osian hom ntsi EWURADZE hom Nyankopɔn dze ayɛ amanaman yi nyinara; na EWURADZE hom Nyankopɔn no, ɔnoara na ɔako ama hom.
4. Hom nhwɛ, medze tontotwe akyɛ amanaman a wɔaka yi mu ama hom, dɛ ɔnyɛ egyapadze mma hom ebusuakuw ebusuakuw, ofi Jordan ho, nye amanaman a metwitwa hɔn egu nyinara, mekyerɛ ɔdze kodu po kɛse no ho ɔdze kɔ witɔree no.
5. Na EWURADZE hom Nyankopɔn, no na obosunsun hɔn efi hom enyim, na oetu hɔn efi hom enyi do; na hom afa hɔn asaase dɛ mbrɛ EWURADZE hom Nyankopɔn kaa kyerɛɛ hom no.
6. Dɛm ntsi hom nnya akokodur papaara dɛ wɔbɔhwɛ na wɔayɛ dza wɔakyerɛw no wɔ Moses mbra nwoma no mu nyinara, dɛ hom nnkɛdan efi ho akɔ enyimfa anaa abankum;
7. dɛ hom nnkɔkɔ amanaman yi a wɔakeka hom mu yi mu. Nkyii so mma hom mmbɔ hɔn enyame dzin, na mma hom mmfa hɔn nndzi nsew so, nkyii so mma hom nnsom hɔn, na hom mmbobɔ hom mu adze mma hɔn so:
8. mbom hom ntakyer EWURADZE hom Nyankopɔn ho, dɛ mbrɛ hom ayɛ dze ebodu ndɛ da yi.
9. Na EWURADZE etu amanaman akɛse a wɔyɛ dzen efi hom enyim: na hom dze, nyimpa bi nngyinaa hom enyim dze ebodu ndɛ da yi.
10. Hom mu nyimpa baako betsiw apem: na EWURADZE hom Nyankopɔn no, ɔnoara na ɔko ma hom, dɛ mbrɛ ɔkaa kyerɛɛ hom no.
11. Dɛm ntsi hom nhwɛ yie papaara, dɛ hom bɔdɔ EWURADZE hom Nyankopɔn.
12. Ɔno dze sɛ hom nam ɔkwan biara do san ekyir, na hom dze homho kɛbata amanaman nkaa yi ho, mekyerɛ hɔn a wɔakeka hom mu yi ho, na hom nye hɔn dzi awarwar, na hom kɔ hɔn nkyɛn, na hɔn so ba hom nkyɛn a:
13. ɔnodze hom nhu ara ampa dɛ EWURADZE hom Nyankopɔn rennda ho nntu amanaman yi mmfi hom enyi do; mbom wɔbɛyɛ efir ama hom, nye mpire wɔ hom mfemu, na nsoɛ wɔ hom enyiwa mu, ekodu dɛ hom bɛsɛɛ efi asaase pa yi a EWURADZE hom Nyankopɔn dze ama hom yi do.
14. Na, hwɛ, ndɛ da yi morokɔ adasa nyinara kwan no bi: na hom nyim wɔ hom akoma nyinara mu nye hom akra nyinara mu dɛ asɛm kor nntɔɔ famu wɔ nsɛm pa a EWURADZE hom Nyankopɔn kae wɔ hom ho no nyinara mu; ne nyinara aba mu ama hom, no mu asɛm kor mpo anntɔ famu.
15. Na ɔbɛba dɛ, dɛ mbrɛ nsɛm papa nyinara a EWURADZE hom Nyankopɔn kaa kyerɛɛ hom no aba hom do no, dɛmara so na EWURADZE dze nsɛm bɔn nyinara bɛba hom do, ekodu dɛ ɔbɛsɛɛ hom efi asaase pa yi a EWURADZE hom Nyankopɔn dze ama hom yi do.
16. Sɛ hom to EWURADZE hom Nyankopɔn ahyɛmu a ɔdze hyɛɛ hom no, na hom kɔ kɔsom enyame fofor na hom bɔ hom mu adze ma hɔn a; ɔno EWURADZE n'ebufuw bɛdzɛw hom do, na ɔasɛɛ hom ntsɛm efi asaase pa no a ɔdze ama hom no do.

## Tsir 24

1. Na Josua poon Israel ebusuakuw ebusuakuw nyinara hyiaa Sekem, na ɔkɛfrɛɛ Israel mpanyimfo, nye hɔn etsitsir, nye hɔn ntsɛmbuafo, nye hɔn ahwɛdofo no; na wokehyiae wɔ Nyankopɔn enyim.
2. Na Josua see ɔman no nyinara dɛ, Mbrɛ EWURADZE, Israel Nyankopɔn no se nye yi, Esu no n'egya na tsetseberdo no hom egyanom tsenae, mekyerɛ Tera, Abraham nye Nahor hɔn egya no: na wɔsoom enyame bi.
3. Na miyii hom egya Abraham fii Esu no n'egya na migyaa no faa Keenan asaase nyinara mu, na memaa n'asefo dɔree, na medze Isaak maa no.
4. Na medze Jakob nye Esau maa Isaak: na medze bepɔw Seir maa Esau, dɛ ɔmfa; na Jakob nye ne mba no sianee kɔr Egypt.
5. Na mosomaa Moses nye Aaron, na mehaaw Egypt, dɛ mbrɛ dza meyɛe no wɔ mu no tse no: na n'ekyir no miyii hom puei.
6. Na miyii hom egyanom fii Egypt: na hom baa po no ho: na Egyptfo dze ntseaseanam, na ɔnye mpɔnkɔdofo tsiiw hom egyanom baa Mbɛw Po no ho.
7. Na aber a wɔkekaa mu frɛɛ EWURADZE no, ɔdze sum hyɛɛ hom nye Egyptfo no ntamu, na ɔdze po no baa hɔn do bɛkataa hɔn do; na hom enyiwa hun dza meyɛe no wɔ Egypt: na hom tsenaa sar no do nda pii.
8. Na medze hom baa Amorifo a wɔtse Jordan egya no asaase do; na wɔnye hom koe: na medze hɔn hyɛɛ hom nsa, na hom faa hɔn asaase no fae; na mesɛɛ hɔn wɔ hom enyim.
9. Nna Zipor babanyin, Moabhen no, soɛree nye Israel koe: na ɔsomae ma wokehyiaa Beor babanyin Balaam dɛ ɔmbɛpaa hom:
10. na mammpɛ dɛ mibetsie Balaam; dɛm ntsi nhyira ara na ohyiraa hom: nna miyii hom fii ne nsamu.
11. Na hom twaa Jordan, na wɔbaa Jeriko: na Jeriko mbarimba nye hom koe, Amorifo, Perizfo, Keenanfo, Hitifo, Girgasfo, Hivifo, nye Jebusfo; na miyii hɔn hyɛɛ hom nsa.
12. Na mosomaa nkotokrodo ma wodzii hom enyim, ma wɔpaam hɔn fii hom enyim, mekyerɛ Amorifo ahemfo beenu no; nnyɛ w'afona a, na nnyɛ w'egyen so a.
13. Na memaa hom asaase a hom annyɛ do edwuma, nye nkurow a nnyɛ hom bi kyekyeree, na hom tse mu; wenyin nture nye ngodua nture a ɔnnyɛ hom na hom tsetsɛwee naaso hom dzi yi.
14. Dɛm ntsi afei hom nsuro EWURADZE, na hom nsom no turododo nye nokwar mu: na hom ntow enyame a hom egyanom somee wɔ Esu no n'egya, nye Egypt no ngu; na hom nsom EWURADZE.
15. Na sɛ ɔyɛ hom enyi do dɛ omuo dɛ hom bɔsom EWURADZE a, ɔno ndɛ da yi hom nsan mu nyi nyia hom bɔsom no; sɛ enyame a hom egyanom somee a wɔwɔ Esu no n'egya no o, Amorifo a hom tse hɔn asaase do yi enyame o: na emi nye me fi dze, yɛbɔsom EWURADZE.
16. Na ɔman no buae na wɔsee dɛ, Nyame mpa ngu dɛ yɛbɔpow EWURADZE, akɔsom enyame bi;
17. na EWURADZE hɛn Nyankopɔn, ɔnoara nye nyia oyii hɛn nye hɛn egyanom wɔ Egypt asaase do, wɔ nkowaasom fi no mu, na ɔyɛɛ nsɛnkyerɛdze akɛse no wɔ hɛn enyim mu, na ɔbɔɔ hɛn ho ban wɔ ɔkwan a yɛnam mu no nyinara mu, nye aman a yetwaa mu wɔ hɔn mu no nyinara mu:
18. na EWURADZE paam aman no nyinara wɔ hɛn enyim, Amorifo a wɔtse asaase no do no mpo: dɛm ntsi hɛn so yɛbɔsom EWURADZE; na ɔno nye hɛn Nyankopɔn.
19. Na Josua see ɔman no dɛ, Oho, Hom runntum nnsom EWURADZE; osiandɛ ɔyɛ Nyame krɔnkrɔn; ɔyɛ Nyame nyinkufo; ɔremmfa hom mbrato nye hom bɔn so nnkyɛ hom.
20. Sɛ hom pow EWURADZE, na wɔsom enyame ananaben a, ɔno ɔayɛ hom papa n'ekyir no, ɔbɛdan ayɛ hom bɔn, na ɔahyew hom.
21. Na ɔman no see Josua dɛ, Dabida; EWURADZE ara na yɛbɔsom no.
22. Na Josua see ɔman no dɛ, Homara nye hom ho adasefo dɛ hom asan mu afa EWURADZE dɛ hom bɔsom no. Na wɔsee dɛ, Yɛyɛ adasefo.
23. Dɛm ntsi, ɔsee dɛ, afei hom ntow enyame ananaben a wɔwɔ hom mu no ngu, na hom ndan hom akoma mma EWURADZE, Israel Nyankopɔn no.
24. Na ɔman no see Josua dɛ, EWURADZE hɛn Nyankopɔn na yɛbɔsom no, na ne ndze na yebetsie.
25. Nna Josua nye ɔman no dzii ahyɛmu da no ara na ɔdze ahyɛdze nye mbra hyɛɛ hɔn wɔ Sekem.
26. Na Josua kyerɛɛw nsɛm yi wɔ Nyankopɔn ne mbra nwoma no mu: na ɔfaa ɔbo kɛse, na ɔdze sii hɔ wɔ esudur a osi EWURADZE no krɔnkrɔn bea no ho no ase.
27. Na Josua see ɔman no nyinara dɛ, Wɔnhwɛ o, ɔbo yi bɛyɛ hɛn ɔdasefo: osiandɛ ɔatse EWURADZE ne nsɛm a ɔkaa kyerɛɛ hɛn no nyinara: dɛm ntsi ɔnyɛ hom ɔdasefo, amma hom ammpow hom Nyankopɔn.
28. Nna Josua gyaa ɔman no kwan, ma nyimpa biara kɔr n'egyapadze ho.
29. Na ɔbaa dɛ iyinom ekyir no, Josua Nun ne babanyin no, EWURADZE n'akowaa no, wui, nna oedzi mfe ɔha nye du.
30. Na wosiee no wɔ n'asaase he do wɔ Timnat-sera a ɔwɔ Efraim nkokodo nkurow mu no wɔ bepɔw Gaas no kwaamu afamu.
31. Na Israel soom EWURADZE Josua ne nda nyinara, nye mpanyimfo a Josua wui gyaa hɔn, na wohun EWURADZE n'edwuma nyinara a ɔyɛe maa Israel no, hɔn nda nyinara mu.
32. Na Josef mbiew a Israelmba dze fi Egypt bae no wosiee no wɔ Sekem, wɔ asaasetɔw a Jakob tɔɔ no wɔ Sekem n'egya Hamor ne mbabanyin no hɔ maa ndwetɛbona ɔha no mu: na ɔbɛyɛɛ Josefmba no egyapadze.
33. Na Aaron ne babanyin Eleazar wui; na wosiee no wɔ ne babanyin Finehas koko a wɔdze maa no wɔ Efraim nkokodo nkurow mu no do.

