# Mbɛbusɛm

## Tsir 1

1. Israelhen Solomon, David ne ba no, ne mbɛbusɛm:
2. Dɛ wɔmfa nhu nyansa na nkyerɛkyerɛ; Dɛ wɔmfa nhu ntseasee nsɛm mu;
3. Dɛ wɔmfa nya nkyerɛkyerɛ wɔ enyansadze mu, Wɔ ntseasee na atsɛmbu na nsɛntsenenee mu.
4. Dɛ wɔmfa nkyerɛ atsetsekwaa enyitsew, Dɛ wɔmfa mma aberantsɛ nyimdzee na adwenmutsewee:
5. Ama onyansafo eetsie, na n'adzesua akɔ sor; Na onyimdzefo dze eenya apam pa:
6. Dɛ wɔmfa nhu abɛbusɛm na akasabɛbu, Enyansafo nsɛm, na hɔn mbrɔme mu.
7. EWURADZE ho suro nye nyimdzee n'ahyɛse: Na nkwasea dze, wobu nyansa na nkyerɛkyerɛ enyimtsia.
8. Me ba, tsie w'egya ne nkyerɛkyerɛ, Na mma mmpow wo na ne mbra.
9. Na wɔbɛyɛ enyimnyam abɔtsir ama wo tsir, Na wo kɔn mu ntweaban.
10. Me ba, sɛ ndzebɔnyɛfo daadaa wo a, Mma mmpen do.
11. Sɛ wɔ dɛ, Bra ma yɛnkɔ, Ma yenkotu nhyɛ anokwafo do, Nyia odzi bem no, ma yɛnkɛtsɛw no kwa;
12. Ma yɛnkɛmemen hɔn enyikan dɛ samanadze, Na emudzifo no, dɛ hɔn a wosian kɔ adakamona mu;
13. Na yebenya adze a ɔsom bo nyina, Yɛdze asadze bɛhyehyɛ hɛn adan amaama;
14. Bra, fa woho bɔbɔ hɛnho; Na hɛn nyinara yebenya foto kor a:
15. Me ba, mma nnye hɔn ntu kwan; Twe w'anan fi hɔn kwan do:
16. Na hɔn anan tu mbirika kɔ mbusu mu, Na hɔn ho yɛ har ka bɔgya gu.
17. Na kwa ara na wosua efir, Wɔ anoma biara enyim:
18. Woyinom ara wohue hɔnankasa hɔn bɔgyaa gu, Wɔtsɛw hɔnankasa hɔn nkwa.
19. Dɛm na obiara a ɔpɛ edzifodze n'akwan tse; Oyi ewuranom hɔn nkwa fi hɔ.
20. Nyansa tseatsea mu dzendzen wɔ ɔbrɔn do: Ɔbɔ ne ndze mu wɔ papratamu;
21. Ɔkeka mu wɔ guado; Nkuropon ano, Kuropɔn no mu, na ɔka ne nsɛm dɛ:
22. Dabɛn ara na hom, ntsetsekwaa, hom bɛpɛ ntsetsekwaadze ekodu? Na atwetwesifo enyi bɛgye atwetwesi mu, Na nkwasea bekyir nyimdzee?
23. Hom ndan homho mma me nkaenyim: Hom nhwɛ, mubohue mo sunsum ama hom, Mebɛda me nsɛm edzi akyerɛ hom.
24. Osiandɛ mafrɛ na hom apow; Matsen me nsamu, na nyimpa biara ammfa annyɛ hwee.
25. Na hom ebu m'apam nyina adze gyangyan, Na hom ammfa me nkaenyim biara annyɛ hwee;
26. Emi so mebɛserew wɔ hom mbusu da no mu; Da a hom suro bɛba no, mibesi hom atwetwe;
27. Da a hom suro bɛba dɛ ehum, Na hom mbusu bɛba dɛ ekyinehyia mframa, Da a ahohia na ahokyer bɛba hom do no a.
28. Ɔno na wobosu afrɛ me, na munnkobua; Wɔbɔhwehwɛ me anapahema, na wonnkohu me:
29. Osiandɛ wokyiir nyimdzee, Na wɔannsan mu ennyi Nyankopɔn ho suro ntsi:
30. Wɔammfa n'apam biara annyɛ hwee; Wobuu ne nkaenyim nyina enyimtsia:
31. Dɛm ntsi wobedzi hɔnankasa hɔn kwan do aba, Na hɔnankasa hɔn nhyehyɛɛ amee hɔn.
32. Na mbatam hɔn ekyirsan boku hɔn, Na nkwasea hɔn prɔmprɔmyɛ asɛɛ hɔn.
33. Na obiara a obetsie me no dze, ɔbɛtsena hɔ sɔkyee, Na no ho adwe no dɛ onnkosuro mbusu biara.

## Tsir 2

1. Me ba, sɛ ibetsie me nsɛm, Na edze me mbrasɛm sie wo nkyɛn;
2. Dɛ ebɛkyɛn w'aso ama nyansa, Dɛ edze w'akoma bɛma ntseasee;
3. Nyew, sɛ isu frɛ nhumu, Na ema wo ndze do frɛ ntseasee;
4. Sɛ ehwehwɛ no dɛ dwetɛ, Na ebɔr hwehwɛ no dɛ akoradze a ohuntsa a;
5. Ɔno na ebɛtse Nyankopɔn no ho suro ase, Na ehu Nyankopɔn no ho nyimdzee.
6. Osiandɛ EWURADZE na ɔma nyansa; N'anomu na nyimdzee na ntseasee fi ba:
7. Ɔkora nyansa mapa do ma tɔɔtsenyɛfo, Ɔyɛ kyɛm ma hɔn a wɔnantsew emudzi mu;
8. Dɛ ɔbɔweɔn atsɛmbu akwan, Na ɔakora n'ahotseweefo kwan do.
9. Ɔno na ebɛtse ndzeyɛtsenenee na atsɛmbu ase. Nsɛntsenenee, nyew, ɔkwan pa nyina so.
10. Na nyansa bɛhɛn w'akoma mu, Na nyimdzee ayɛ wo kra fɛw;
11. Adwenmutsewee bɔweɔn wo, Ntseasee bɔkora wo do:
12. Dɛ obeyi wo efi mbusu kwan mu, Na nyimpa a wɔka nsɛm akɔntɔnkye ho;
13. Nye hɔn a wɔpow akwan tsenenee, Na mbom wɔnantsew sum akwan mu;
14. Hɔn a wɔbɔ mbusu no dzi ho ehurusi, Na hɔn enyi gye mbusu akɔntɔnkyesɛm ho;
15. Hɔn a wɔkyeakyea wɔ hɔn akwan mu, Na wɔdandan hɔn akwan enyi:
16. Dɛ obeyi wo efi ɔbaa sansanyi no ne nsamu, Mekyerɛ ɔsansanyi a ɔka adɔkɔdɔkɔsɛm no ne nsamu.
17. Ɔno a ɔpa ne nkataasiaber mu kun, Na no werɛ fir ne Nyankopɔn ahyɛmu:
18. Na ne fi kom kɔ owu mu, Na n'akwan kɔ ewufo mu:
19. Obi nnkɔ ne nkyɛn nnsan mmba, Eso wonnkodu nkwa akwan mu:
20. Ama aanantsew nyimpa papa kwan do, Na eesie atseneneefo akwan.
21. Osiandɛ tɔɔtsenyɛfo bɛtsena asaase no do, Na hɔn a wodzi mu bɛka mu.
22. Na emumuyɛfo dze, wobotwa hɔn efi asaase no do, Na hɔn a wotwa nkontompɔ no, wobotutu hɔn ase koraa efi do.

## Tsir 3

1. Me ba, mma wo werɛ mmfir me mbra; Na ma w'akoma ndzi me mbrasɛm do:
2. Na nda tsentsen, na nkwa mfe, Na asomdwee, na wɔdze bɛka wo ho.
3. Mma mma adɔyɛ na nokwardzi mmpar wo: Fa hyɛ wo kɔn; Kyerɛw no wɔ w'akoma pon do:
4. Nna ibenya enyimpa na atsenka pa Wɔ Nyankopɔn na nyimpa enyim.
5. Fa wo werɛ nyina hyɛ EWURADZE mu, Na mma nntwer wankasa wo ntseasee.
6. Fa w'akwan nyinara hyɛ ne nsa, Na ɔno na ɔbɛkyerɛ wo kwan.
7. Mma nnyɛ wankasa w'enyiwa do onyansafo; Suro EWURADZE, na yi mbusu akwa:
8. Ɔbɛyɛ nkwa ama wo funuma, Na ehuon ama wo mbiew.
9. Fa w'ahodze hyɛ EWURADZE enyimnyam, Ɔnye wo ndɔbaa nyinara mu nduadzewakan no;
10. Nna w'asan bɛhyehyɛ amaama, Na wo nsatwer mu nsa fofor bobu do.
11. Me ba, mma mmbu EWURADZE ne ntsea enyimtsia; Eso mma ne nkaenyim mmfon wo:
12. Na nyia EWURADZE dɔ no no na ɔka n'enyim; Dɛ mbrɛ egya ka ɔba a ɔdɔ no no n'enyim no.
13. Osiarfo nye nyimpa a ohu nyansa, Na nyimpa a onya ntseasee.
14. Na n'eguadze ye kyɛn dwetɛ n'eguadze, Na ne mfaso kyɛn sika mapa.
15. Ɔsom bo kyɛn mbota: Na ndzɛmba a wo kɔn bɔdɔ mu biara wɔmmfa nnto ho.
16. Nda tsentsen wɔ ne nsa nyimfa mu; Ne nsa bankum mu wɔ ahonya na enyidzi.
17. N'atsempɔn yɛ atsempɔn a ɔyɛ fɛw, Na n'akwan nyinara asomdwee a.
18. Ɔyɛ nkwa dua ma hɔn a wosuo no mu: Na osiarfo nye obiara a ɔkora no.
19. EWURADZE dze nyansa hyɛɛ asaase ase; Ɔdze ntseasee dze ɔsorsor tsintsiim hɔ.
20. Ne nyimdzee do na esubun no mu paapaae, Na wimu sosɔw ɔbɔnsu.
21. Me ba, fa nyansa mapa na adwenmutsewee sie; Na mma mma wɔnndan mmfi w'enyiwa do;
22. Nna wɔbɛyɛ nkwa ama wo kra, Na enyimnyam ama wo kɔn.
23. Ɔno na ebɛnantsew wo kwan do sɔkyee, Na w'anamɔn nnkefintsiw.
24. Sɛ ekɛda a, innkosuro: Nyew, ebɛda, na wo nda bɛyɛ wo dɛw.
25. Mma nnsuro awerɛfir mu ehuyi, Anaaso emumuyɛfo hɔn sɛɛe, wɔ aber a ɔbɛba:
26. Na EWURADZE bɛyɛ w'awerɛhyɛmu, Na obesie w'anan efi ɔkyer mu.
27. Mma mmfa yieyɛ nnkam nyia odzi wɔ no, Ber a ewɔ wɔ wo nsamu dɛ ibotum yɛ no,
PRO.3.28, Mma nnse wo nyɛnko dɛ, Kɔ, ana aba bio, Na ɔkyena na medze bɛma wo; Ber a ewɔ adze no wɔ wo nkyɛn.
29. Mma nndwendwen mbusu nntsia wo nyɛnko, Ber a ɔnye wo tse hɔ dwudwoodwo yi.
30. Mma nnye nyimpa biara nndzi aper kwa, Ber a ɔmmbɔɔ wo mbusu biara.
31. Mma w'enyi mmber nyimpa otsirmɔdzenfo no, Na mma nnsan mu nnyi n'akwan no mu biara.
32. Na ɔkɔnkɔnsanyi no yɛ ekyiwadze ma EWURADZE: Na mbom ɔnye atseneneefo dzi etsirmsɛm.
33. EWURADZE no ndom wɔ emumuyɛfo fi mu; Na ohyira Ndzeyɛtsenenee tsenabea.
34. Ampaara, osi atwetwesifo atwetwe, Na ɔma ahobrɛadzefo adom.
35. Enyansafo benya enyimnyam dɛ egyapadze; Na nkwasea dze, enyimguase bɛyɛ hɔn ntodo.

## Tsir 4

1. Me mba, hom ntsie hom egya ne nkyerɛkyerɛ, Na hom nyɛ aso nhu ntseasee:
2. Na mema hom nkyerɛkyerɛ pa; Ntsi mma hom mmpow me mbra.
3. Na aber a meyɛ abɔdomaba no, Ɔbabanyin na ɔdɔba kor ma me na na m'egya no,
PRO.4.4, Ɔkyerɛkyerɛɛ me, na ɔsee me dɛ, Ma w'akoma nsuo me nsɛm mu; Dzi me mbrasɛm do, na nya nkwa:
5. Nya nyansa, nya ntseasee; Mma wo werɛ mmfir, eso mma mmfi m'anomu kasa ho:
6. Mma mmpow no, na ɔbɔkora wo do; Dɔ no, na ɔdze wo besie.
7. Nyansa nye adze tsitsir; dɛm ntsi nya nyansa. Nyew, dza enya nyinara ekyir, nya ntseasee.
8. Huhor no, na ɔbɛma wo do: Sɛ eyɛ no etuu a, ɔbɛhyɛ wo enyimnyam.
9. Ɔdze enyimnyam abɔtsir bɔbɔ wo tsir: Abɔtsir fɛɛfɛw na ɔdze bɛma wo.
10. Ao, me ba, tsie, na gye me nsɛm; Na wo nkwa ne mfe adɔɔ so.
11. Makyerɛkyerɛ wo nyansa ɔtsempɔn do, Magye wo afa akwan tsenn do.
12. Sɛ enantsew nokwar mu a, w'anamɔn nnkɛkyer wo; Na itu mbirika so a, innkefintsiw.
13. Suo nkyerɛkyerɛ mu dzendzen; mma nngyaa no: Fa no sie; na wo nkwa ara nye no.
14. Mma nnhɛn emumuyɛfo kwan mu, Na mma nnantsew mbusubɔfo kwan mu.
15. Yi no akwa, mma nntwa mu wɔ ho; Fi ho fi, na twa mu kɔ.
16. Na wɔnnda, gyedɛ wɔabɔ mbusu ana; Na wɔagye hɔn nsamu nda, gyedɛ wɔama obi ahwe ase ana.
17. Na wodzi emumuyɛdze edziban, Na wɔnom emimdzi nsa.
18. Na atseneneefo kwan dze, ɔtse dɛ kan hyɛnhyɛn a Ɔhyerɛn mbordo araa kodu ewia ketee.
19. Emumuyɛfo kwan tse dɛ sum: Wofintsiw, naaso wonnhu dza wofintsiw do no.
20. Me ba, tsie me nsɛm; Kyɛn w'aso ma me kasaa.
21. Mma ommfi w'enyiwa do; Fa sie w'akoma mu tɔnn.
22. Na ɔyɛ nkwa ma hɔn a wohu, Na apɔwmudzen ma hɔn honam nyinara.
23. Fa mbɔdzen nyinara kora w'akoma do; Na no mu na nkwa pue fi ba.
24. Yi ano kɔntɔnkye fi wo ho, Na ma nkontompɔ ano mfi wo nkyɛn nkɔ ekyir.
25. Ma w'enyiwa nhwɛ w'enyim kan ara, Na ma w'enyisoatsɛw ntsim w'enyim ara.
26. Taataa w'anamɔn pɛpɛɛpɛr, Na ma w'akwan nyinara ntsim.
27. Mma nndan mmfa enyimfa anaa abankum: Twe w'anan fi mbusu ho.

## Tsir 5

1. Me ba, tsie me nyansaa; Yɛ aso ma me ntseasee:
2. Ama aakora adwenmutsewee do, Na w'ano eesie nyimdzee.
3. Ɔbaa sansanyi n'ano kyi ewo sosɔw, Na n'anomu yɛ tor sen ngo.
4. Na n'ewiei dze ɔyɛ wen dɛ bɔwema, Ɔyɛ ndam dɛ afona anofanu.
5. N'anan sian kɔ owu mu; N'anamɔn tutu kɔ samanadze;
6. Na ɔmmfa nkwa kwan tsenn no do: N'akwan hihim naaso onnyim.
7. Dɛm ntsi afei, me mba, hom ntsie me, Na mma hom nndan mmfi m'anomu nsɛm ho.
8. Yi wo kwan fi ne nkyɛn koraa, Na mma mmbɛn ne fi abowano:
9. Amma aanndan w'enyidzii amma binom, Na wo nkwa aamma etsiɔdzenfo:
10. Amma ahɔho eenndzi w'ahodze ammee; Na w'edwumadze eennkedzi ɔnanaben fie;
11. Amma eenndzi apempen wɔ w'ewiei ekyirii, Ber a wo honam na wo nyimpadua asa.
12. Na aka dɛ, Mbrɛ muduae kyiir nkyerɛkyerɛ, Na m'akoma poow nkaenyim;
13. Eso menntsie m'akyerɛkyerɛfo hɔn ndze, Na mannyɛ aso amma hɔn a wɔkyerɛkyerɛ me a!
14. Aka kuma ma nkyɛ mbusu aato me koraa Wɔ mboanofo na bagua mu.
15. Nom wankasa wo nsuhina mu nsu, Na nsu a ɔpem fi wankasa wo bura mu.
16. Aso wo nsunyiwa bobu do apetse Na ɔayɛ abɔntsen do esutsen a?
17. Ma wɔnyɛ wankotsee wodze, Na nnyɛ ɔwo na ahɔho bi dze a.
18. Ma wonhyira wo nsunyiwa; Na ma w'enyi ngye wɔ wo mberantsɛber mu yer ho.
19. Ɔtse dɛ ɔtweber dɔfo na ɔwansan hoɔfɛfo, Ma no mpokuwa nsɔ w'enyi aber nyinara; Na ma no dɔ ndzi w'aso daa.
20. Na ɔwo, me ba, ɔyɛ dɛn ntsi na ɔbaa sansanyi bedzi w'aso, Na aka ɔbaa sansanyi n'akoko efua?
21. Na ɔdasanyi n'akwan da edzi wɔ EWURADZE enyim, Na ɔtaataa n'anamɔn nyinara.
22. Omumuyɛfo noara n'emumuyɛ bosuo no mu, Na no bɔn ho ahoma bɛkyekyer no.
23. Ɔnam dɛ okwetsir nkyerɛkyerɛ ntsi, obowu ara; Na no nkwaseadze dodow ntsi, ɔbɔtɔ dɔnsuar ara.

## Tsir 6

1. Me ba, sɛ idzi wo nyɛnko akagyinamu, Anaadɛ igyina ɔnanaben bi ekyir,
PRO.6.2, Ma wɔdze w'anomu nsɛm esua wo efir, Na wɔnam w'anomu nsɛm do akyer wo a;
3. Me ba, afei iyi na yɛ fa gye woho, Ɔnam dɛ atɔ wo nyɛnko nsamu ntsi; Kɛbrɛ woho adze, na totɔ serɛ wo nyɛnko no.
4. Mma nnkyinkyim ho, Mma nnda do so koraa.
5. Gye woho dɛ adoa a oefi ɔbɔfo nsamu, Na dɛ anoma a oefi efirsuafo nsamu.
6. Ɔwo ɔkwadwefo, kɔ pataakowa nkyɛn; Sua n'akwan yie, na hu nyansa:
7. Ɔno a onnyi otsitsir, Ɔhwɛdofo, anaa ɔpanyin;
8. Naaso osiesie n'edziban ɔhyewber mu, Na ɔboaboa n'edzidzidze ano otwaber mu.
9. Ɔkwadwefo, ebɛda ara ekodu dabɛn? Aber bɛn ara na ibenyan efi wo nda mu?
10. Nda kakra so bio, nkomtɔ kakra, Eropon nsa kakra ada:
11. Ɔno na wo hia bɛba dɛ owifo, Na w'ahokyer dɛ ɔbarimba a oemia.
12. Nyimpa huhuw, ɔbarimba busuyɛfo; Ɔdze ano kɔntɔnkye nenam;
13. Obubu enyiwa, ɔdze n'anan kasa, Ɔdze ne nsatseaba kyerɛkyerɛ adze;
14. Akɔntɔnkyesɛm wɔ n'akoma mu, ɔpam ne tsirmu apam bɔn daa. Ɔhyɛ tɛkyerɛ mu gya.
15. Dɛm ntsi awerɛfir mu na no mbusu bɛba; Awerɛfir mu na wobobubu no, na onnkenya edur.
16. Ndzɛmba esia na EWURADZE kyir; Nyew, esuon na ɔyɛ ekyiwadze ma no:
17. Ahopɔw enyiwa, ator tɛkyerɛma, Nsa a ɔka bɔgya a odzi bem gu;
18. Akoma a ɔdwendwen emumuyɛ adwen, Anan a no ho yɛ har tu mbirika kɔtɔ mbusu mu;
19. Ɔdasetorfo a odzi ator, Na nyia ɔhyɛ enuanom mu tɛkyerɛ mu gya.
20. Me ba, dzi w'egya ne mbrasɛm do, Na mma mmpow wo na ne mbra:
21. Fa kyekyer w'akoma ho daa, Fa brabra wo kɔn mu.
22. Sɛ enam a, obegya wo kwan; Sɛ eda hɔ a, ɔbɔweɔn wo; Na sɛ inyan a, ɔnye wo bɛkasa.
23. Na mbrasɛm yɛ kandzea; na mbra yɛ kan; Na nkyerɛkyerɛ ho nkaenyim yɛ nkwa no kwan:
24. Dɛ obesie wo efi ɔbaa bɔn no ho, Efi ɔbaa sansanyi ne tɛkyerɛma dɔkɔdɔkɔ no ho.
25. Mma w'enyi mmber n'ahoɔfɛw wɔ w'akoma mu; Eso mma ɔmmfa n'enyisoatsɛw nnkyer wo.
26. Na ɔbaa huhunyi tsirbo som paanoo sin bi: Naaso nyia ɔfa ɔbaa warfo dze, ɔhwer ne nkwa a ɔsom bo.
27. Aso nyimpa botum aso gya egu no bo mu, a ne ntar nnkɛhyew?
28. Anaadɛ aso obi botum anantsew gyansenama do, Na n'ananadze nnkɛhyew?
29. Dɛm na nyia ɔkɔ ne nyɛnko ne yer nkyɛn no tse; Obiara a ɔdze ne nsa ka no no, ɔnnkɛfa no ho tɔtrɔtɔ.
30. Adasa wɔnnhyɛ owifo ahorba, sɛ owia adze Dze amee ne kra ber a ɔkɔm adze no a:
31. Mbom sɛ wohu no dze a, ɔno ɔbɔ ho mpɛn esuon hyɛ ananmu; Ɔdze ne fie ndzɛmba nyinara bɛma.
32. Obiara a ɔnye ɔbaa to awar no, onnyim nyansa: Ɔyɛ adze a ɔbɛsɛɛ nankasa ne kra.
33. Epirapira na enyimguase na obenya; Na noho fi ngui no, nnkɛpepa efi hɔ.
34. Nyinkun twetwee ɔbarimba n'ebufuhyew; Na onnkegyaa mu wɔ n'awerdzi da mu.
35. Onnkobu mpata hwee; Eso sɛ ema akyɛdze pii mpo a, no bo nnkɔdwe da.

## Tsir 7

1. Me ba, dzi me nsɛm do, Na fa me mbrasɛm sie wo nkyɛn.
2. Dzi me mbransɛm do, na nya nkwa; Na yɛ me mbra dɛ w'enyiwa kyiresua.
3. Kyekyer no wɔ wo nsatseaba do; Kyerɛw no wɔ w'akoma pon do.
4. Se nyansa dɛ, Ɔwo nye m'akyerɛbaa; Na frɛ ntseasee dɛ wo nyɛnko berɛbo:
5. Ama woeesie wo efi ɔbaa sansanyi no ho, Efi ɔbaa sansanyi a ɔka adɔkɔdɔkɔsɛm no nsamu.
6. Na mifi me dan mu tokura mu, Na muduaa m'atenatokura mu mohwɛe;
7. Na muhun ntsetsekwaa mu, Muhun mbofraba mu, Aberantsekwaa bi a onnyim nyansa.
8. Orutwa mu wɔ abɔntsen mbrɛ ɔbɛn ɔbaa no ne nsaaba mu, Na ɔdze faa ne fie kwan;
9. Ewimbibaamu, adansaber, Adzesaa kebii na sum mu.
10. Na, hwɛ, ɔbaa bi behyiaa no kwan, Ofura ehuhufotam, na brada ahyɛ n'akoma ma.
11. Ɔbɔ ndze na ɔyɛ ntsintsiman; N'anan nntsena ne fie:
12. Sesei na ɔwɔ abrɔn mu, sesei na ɔwɔ gua do, Na ɔretsɛw nsaaba nyinara mu.
13. Nna ɔdze ne nsa braa no, na ɔfeew n'ano, Na opiriim n'enyim, na ɔsee no dɛ:
14. Asomdwee ho afɔrbɔ da mo do; Ndɛ da yi metua m'anohobadze.
15. Dɛm ntsi na mepue ebehyia wo kwan, Mabɔhwehwɛ w'enyim yie, na mehu wo yi.
16. Medze kuntu a woedzi mu edwin asɛw me mpa do, Egypt nkyermu atam.
17. Medze nduhuam dɛ: mɛɛr, alɔe na sinamɔn Egugu me kɛtɛ do huanhuam.
18. Bra ma ɔdɔ mmee hɛn araa nkodu anapa; Ma yɛmfa ɔdɔ nkyekye hɛn werɛ.
19. Na ofiwura nnyi fie, Oetu kwan kɔ ekyirekyir:
20. Ɔafa sika kotoku ma kɔ; Ɔbosoom yɛ mu a, nna ɔbɛba fie.
21. Ɔdze asɛndɛw pii maa ɔdze noho mae, Ɔdze ano fenemfenem nyaa no ma ɔkɔree. Awerɛfir mu ara na ɔtaa no do
22. Dɛ ɔnantwi a ɔrokɔ ekumii, Anaadɛ mpokyerɛ a wɔdze twe ɔkwasea n'aso;
23. Kodu dɛ egyen menaba bohwira ne berɛbo mu. Ɔtse dɛ mbrɛ anoma no ho yɛ har kɔtɔ efir mu, Naaso onnyim dɛ woesua ama no nkwa no.
24. Dɛm ntsi afei, me mba, hom ntsie me, Na hom nyɛ aso mma m'anomu nsɛm.
25. Mma mma w'akoma nntɔ nnkɔ n'atsempɔn do, Mma nntɔ dɔnsuar nnkefir n'akwan do.
26. Osiandɛ oepirapira piinara ahwehwe famu: Nyew, hɔn a wɔatotɔr wɔ ne nsamu yɛ dɔm kɛsenara.
27. Fa ne fie kwan do na hwɛ, Na ɔdze wo bɔkɔ owu mu, Nyew, samanadze tɔnn.

## Tsir 8

1. Ana nnyɛ nyansa na ɔtsea mu, Na ntseasee ma ne ndze do bi?
2. Ɔkwan do sorɔnsorɔmmbea etsifi, Nkwanta do na ogyinae;
3. Aponkɛse nkyɛn, wɔ kurotsia, Mbobow ano na ɔtseatsea mu:
4. Nyimpa e, hom na mefrɛ hom oo; Na me ndze refrɛ adasamba nyina.
5. Ao hom ntsetsekwaa, hom nhu enyitsew; Na, hom nkwasea, hom nnya ntseasee akoma.
6. Hom ntsie, na merebɛka nsɛm a oye kyɛn; Na m'ano bobue aka nsɛm a ɔfata.
7. Na nokwar befi m'anomu; Na emumuyɛ yɛ m'ano ekyiwadze.
8. M'anomu nsɛm nyinara nam tsenenee mu; Adze nkyeakyeae anaa kɔtɔnkye biara nnyi mu.
9. Ne nyinara mu da edzi ma ntseaseenyi, Na ɔtsen ma hɔn a wohu nyimdzee.
10. Hom ngye me nkyerɛkyerɛ, na nnyɛ dwetɛ; Na hom ngye nyimdzee nkyɛn sika a wɔahwɛ mu.
11. Nyansa ye sen mbota; Na akɔndɔdze nyinara wɔmmfa nnto ho.
12. Emi mara, nyansa, na medze enyitsew ayɛ me tsenabew, Na muhu nyimdzee na adwenmutsewee.
13. EWURADZE ho suro nye bɔn ne kyir: Na ntsɛn, enyimenam, ɔkwan bɔn, Na kɔntɔnkyesɛm dze, na mikyir.
14. Afotu yɛ medze, na nyimdzee pa so: Ntseasee nye mara; mowɔ tum.
15. Emi na ahemfo wɔdze me dzi hen, Na etsitsir dze me bua atsɛn.
16. Emi na mpanyimfo dze me dzi mpanyin, Na ekunyin so, mekyerɛ asaase do atsɛmbuafo nyinara.
17. Emi dze, modɔ hɔn a wɔdɔ me; Na hɔn a wɔhwehwɛ me anapahema no wobohu me.
18. Ahonya na enyidzi wɔ mo hɔ; Nyew, ahonya a otsim na ndzeyɛtsenenee wɔ mu.
19. M'aba ye sen sika, nyew, ɔsen sika mapa; No mu ndɔbaa sen dwetɛ a wɔasan mu eyiyi.
20. Ndzeyɛtsenenee tsempɔn mu na menam, Atsɛmbu akwan mu so:
21. Ama hɔn a wɔdɔ me no woeenya adze edzi, Na maahyehyɛ hɔn akoradze amaama.
22. EWURADZE bɔɔ me dze hyɛɛ no kwan ase, Ne tsetse ndwuma mu ɔkandzifo.
23. Wɔdze me sii hɔ fir tsetse, fir ahyɛse, Ansaana asaase reba no.
24. Aber a ebun nnyi hɔ no, nna wɔwoo me; Aber a nsunyiwa a ɔba nsu pii nnyi hɔ no.
25. Ansaana wɔdze mbepɔw ribesisi hɔ, Ansaana akoko reba, nna wɔawo me:
26. Aber a onnyae nnyɛɛ asaase na nhaban, Na ommbuu wiadze huntuma ano no,
PRO.8.27, Aber a orisiesie ɔsorsor no, nna mowɔ hɔ: Aber a orutwa ebun no enyi kɔntɔnkrɔn no:
28. Aber a ɔyɛɛ wimu ɔsor pintsinn no; Aber a ebun no no nsunyiwa yɛɛ dzendzen no:
29. Aber a otwaa epo ne he maa no, Ma esu emmbu ne mbrasɛm do; Aber a ɔsensaan asaase ne fapem no:
30. Nna mowɔ ne nkyɛn, dɛ odwimfopanyin: Na meyɛɛ n'enyigyedze daa nyinara, Midzii ehurusi wɔ n'enyim daa;
31. Midzii ehurusi wɔ n'asaase a wɔtsena do yi mu; Na n'enyigyedze wɔ adasamba mu.
32. Dɛm ntsi afei, me mba, hom ntsie me, Na esiarfo nye hɔn a wosie m'akwan.
33. Hom ntsie nkyerɛkyerɛ, na hom nhu nyansa, Na mma hom mmpow.
34. Osiarfo nye nyimpa a otsie me, Ɔweɔn m'aponkɛse ano daa daa. Ɔweɔn wɔ mo mbobow apondua ho.
35. Na obiara a ohu me no, ohu nkwa, Na obenya EWURADZE n'enyimpa.
36. Na obiara a ɔyɛ bɔn tsia me no, ɔyɛ nankasa ne kra bɔn. Hɔn a wokyir me nyinara wɔdɔ owu.

## Tsir 9

1. Nyansa esi ne dan, Ɔasen n'edum esuon:
2. Oekuku no mbowa; ɔafora ne nsa; Ɔato no pon so.
3. Ɔasoma ne mbaawa, wɔtsea mu Wɔ kurow no nsorɔnsorɔm mbea no do, dɛ,
PRO.9.4, Obiara a ɔyɛ atsetsekwaa no, ɔmman mbra ha: Obiara a onnyim nyansa no dze, ɔse no dɛ,
PRO.9.5, Hom mbra mbedzi m'edziban bi, Na wɔmbɔnom nsa a mafora no bi.
6. Ntsetsekwaa ee, hom ngyaa, na hom nnya nkwa; Na hom nnantsew nyansa kwan mu.
7. Nyia ɔtwe ɔtwetwesifo aso no, noara na onya enyimguase: Na nyia ɔka omumuyɛfo enyim no, noara na onya nkekaa.
8. Mma nka ɔtwetwesifo enyim, amma oeennkyir wo: Ka onyansafo enyim, na ɔbɔdɔ wo.
9. Ma onyansafo nkyerɛkyerɛ, na obohu nyansa bi so: Kyerɛkyerɛ ɔtseneneenyi, na ne myimdzee bɔdɔɔ so.
10. Nyew, EWURADZE ho suro nye nyansa ahyɛse: Na Krɔnkrɔnnyi no ho nyimdzee nye ntseasee.
11. Na emi na mebɛma wo nda adɔɔ so, Na wo nkwa mfe no wɔdze bi bɛka ho.
12. Sɛ eyɛ onyansafo a, eyɛ onyansafo ma woho: Na sɛ isi atwetwe a, wo nko na ebɔsoa.
13. Ɔbaa kwasea kasa gyegyeegye, Atsetsekwaa a, onnyim hwee.
14. Na ɔtsena ne fie abowano, Wɔ kuropon mu nsorɔnsorɔm mbea egua do.
15. Dɛ ɔrefrɛfrɛ hɔn a wɔresen, Wɔnam hɔn kwan do tsenn no dɛ,
PRO.9.16, Obiara a ɔyɛ atsetsekwaa no, ɔmman mbra ha: Na obiara a onnyi ntseasee no dze, ɔse no dɛ,
PRO.9.17, Nsu a woewia yɛ fenemfenem, Na edziban a wodzi no wɔ nsumaa mu no yɛ dɛw.
18. Naaso onyia no onnyim dɛ ewufo wɔ hɔ; Dɛ samanadze ebun no mu na hɔn a woehyia hɔn no wɔ.

## Tsir 10

1. Solomon ne Mbɛbusɛm. Ɔba nyansafo ma n'egya n'enyi gye: Na ɔba kwasea dze, ɔhyɛ ne na n'awerɛhow.
2. Emumuyɛ akoradze nnyɛ mfaso biara: Na ndzeyɛtsenenee dze, ɔgye nkwa fi owu mu.
3. EWURADZE nnkɛma ɔkɔm adze ɔtseneneenyi ne kra: Mbom omumuyɛfo apɛdze dze, ɔbɔ petse.
4. Nyia ɔyɛ adze akwadwer mu no obedzi hia. Na mbɔdzembɔfo nsa dze, ɔma ahonya.
5. Nyia ɔboaboa ano ɔhyewber mu no ɔyɛ ɔba nyansafo: Na nyia ɔda twaber mu no dze, ɔyɛ ɔba a ɔdze enyimguase ba.
6. Nhyira gu ɔtseneneenyi etsifi: Na akakabensɛm kata omumuyɛfo ano.
7. Ɔtseneneenyi ho nkaa yɛ nhyira: Naaso omumuyɛfo ne dzin dze, ɔbɔprɔw.
8. Akoma mu enyansafo bɛgye mbrasɛm: Na ɔkwasea a ɔkrɔw pii no dze, ɔbɔhwe ase.
9. Nyia ɔnantsew tɔɔtsen no ɔnantsew sɔkyee: Na nyia ɔkyeakyea n'akwan no dze, wobohu no.
10. Nyia obubu n'enyiwa no, oyi awerɛhow: Na ɔkwasea a ɔkrɔw pii no dze, ɔbɔhwe ase.
11. Tseneneenyi ano yɛ nkwa nsunyiwa: Na akakabensɛm kata omumuyɛfo ano.
12. Enyitan kenyan mansotwe: Na ɔdɔ dze, ɔkata mbrato nyinara do.
13. Nyia ɔwɔ nhumu n'anomu na wohu nyansa: Na nyia onnyi ntseasee dze, n'ekyir fata abaa.
14. Enyansafo boaboa nyimdzee ano: Na nkwasea ano dze, ɔdze ɔsɛɛ ba ntsɛm.
15. Obirɛmpɔn n'ahonya nye no kurow a ɔyɛ dzen: Abɔbɔfo dze, hɔn sɛɛe nye hɔn hia.
16. Ɔtseneneenyi ne berɛ ho akatua yɛ nkwa: Na omumuyɛfo no ndɔbaa dze, ɔdze kɔ bɔn pii mu.
17. Nyia obu nkyerɛkyerɛ bi no, ɔwɔ nkwa kwan mu: Na nyia ɔpow nkaenyim dze, ɔfom kwan.
18. Nyia ɔkata enyitan do no odzi ator; Na nyia ɔkasa sɛɛ obi dzin no, ɔyɛ ɔkwasea.
19. Kasa dodow mu mmpa mbrato: Na nyia osianka n'ano dze, ɔyɛ onyansafo.
20. Ɔtseneneenyi tɛkyerɛma tse dɛ dwetɛ a wɔasan mu eyi: Naaso emumuyɛfo akoma dze, ɔnnsɛ hwee.
21. Ɔtseneneenyi n'ano nyɛn nyimpa pii: Na nkwasea dze, ntseasee a wonnyi ntsi wowu.
22. EWURADZE ne nhyira ma ahonya, Na ɔmmfa awerɛhow biara mmbata ho.
23. Emumuyɛ tse dɛ agodzi ma ɔkwasea. Naaso nyimpa a ɔwɔ ntseasee dze, nyansa yɛ no fɛw.
24. Dza omumuyɛfo no suro no ara na ɔbɛba no do: Na ɔtseneneenyi dze, wɔbɛyɛ n'apɛdze ama no.
25. Sɛ ekyinehyia mframa bɔ twa mu a, nna omumuyɛfo nnyi hɔ: Naaso ɔtseneneenyi dze, ɔyɛ ɔdomankoma fapem.
26. Mbrɛ nsa yerɛyerɛw tse ma ese, na wusiw tse ma enyiwa no, Mbrɛ ɔkwadwefo tse ma hɔn a wɔsoma no ara nye no.
27. EWURADZE ho suro ma nda tsentsen: Na emumuyɛfo hɔn mfe dze wobotwa do tsia.
28. Atseneneefo enyidado bɛyɛ ahomka: Naaso emumuyɛfo enyidado dze, ɔbɛhera.
29. EWURADZE no kwan yɛ akoban ma tɔɔtsenyɛfo; Na ɔyɛ ɔsɛɛ dze ma emumuyɛfo.
30. Ɔtseneneenyi nnkefi n'ananmu dabiarada: Naaso emumuyɛfo dze, wɔnnkɛtsena asaase no do.
31. Ɔtseneneenyi n'ano wo nyansa: Na tɛkyerɛma kɔntɔnkye dze, wobotwa akyen.
32. Ɔtseneneenyi n'ano nyim adze a ɔsɔ enyi: Naaso omumuyɛfo ano dze, ɔka nkɔntɔnkyesɛm.

## Tsir 11

1. Nsisi nsɛn yɛ ekyiwadze ma EWURADZE: Na pɛrpɛr nkerii dze, ɔyɛ n'enyigyedze.
2. Sɛ ahomemado ba a, nna enyimguase so ba: Na ahobrɛadzefo dze nyansa nye hɔn tse.
3. Tɔɔtsenyɛfo hɔn emudzi begya hɔn kwan: Na nkontompɔtwafo dze, hɔnara hɔn ndabraba bɛsɛɛ hɔn.
4. Adzenya dodow nnkotum agye nkwa wɔ ebufuw da mu: Na ndzeyɛtsenenee dze, ɔgye nkwa fi owu mpo mu.
5. Nyia odzi mu no ne tsenenee na ɔbɛtsentsen no kwan: Naaso omumuyɛfo dze, ɔbɔhwe ase wɔ nankasa n'emumuyɛ mu.
6. Tɔɔtsenyɛfo hɔn ndzeyɛtsenenee bɛgye hɔn nkwa: Na nkontompɔtwafo dze, wɔbɛkyer hɔn wɔ hɔnankasa hɔn mbusubɔ mu.
7. Omumuyɛfo no wu sɛɛ n'enyidado nyinara: Nkankaara dza ɔdze hyɛɛ n'ahonya mu no.
8. Ɔtseneneenyi, wɔgye no fi ɔfona mu, Na omumuyɛnyi ebesi n'ananmu ehu amandze.
9. Ɔdzebɔnyɛnyi dze n'ano sɛɛ ne nyɛnko: Na atseneneefo dze, wɔdze nyimdzee bɛgye hɔn.
10. Sɛ atseneneefo yɛ yie a, kurow no dzi ehurusi: Mbom sɛ emumuyɛfo hera dze a, wɔbɔ ose.
11. Wɔnam tɔɔtsenyɛfo hɔn nhyira do na wɔma kurow do: Na wɔnam emumuyɛfo ano na wɔbɔ no.
12. Nyia obu ne nyɛnko enyimtsia no, onnyim nyansa: Na nyimpa ɔwɔ ntseasee dze, omua n'ano.
13. Nyia ɔyɛ afakɔafaba no, ɔda esumasɛm edzi: Na nyia ɔwɔ nokwardzi sunsum no dze, ɔkata asɛm do.
14. Mbrɛ nyansa apam nnyi no, ɔman hwe ase: Na apamfo dodow mu, na amandwee wɔ.
15. Nyia odzi ɔnanaben egyinamu no, no ho bɛhyehye no: Na nyia okyir egyinamudzi no, no ho dwe no.
16. Ɔbaa dɔyɛfo no, ɔwɔ enyimnyam: Na nyimpa enyimpifo dze, wosie ahonyadze gyan.
17. Nyimpa mbɔbɔrhufo yɛ nankasa ne kra yie: Na nyia ɔyɛ etsiɔdzen no, ɔhaw noara no honam.
18. Omumuyɛfo nya ndaadaa apaabɔdze: Mbom nyia ɔpɛ ndzeyɛtsenenee no dze, ɔwɔ akatua a osi pi.
19. Nyia otsim wɔ ndzeyɛtsenenee mu no, ɔbɔkɔ nkwa mu: Na nyia ɔka emumuyɛ do no, ɔyɛ dze nya noara no wu.
20. Hɔn a wɔyɛ akoma mu akɔnkyew no, wɔyɛ EWURADZE n'ekyiwadze: Na hɔn a wodzi mu wɔ hɔn mu no, wɔsɔ n'enyi.
21. Kansɛ nsa da nsamu mpo a, nyimpa bɔn nnkɛfa noho edzi: Na ɔtseneneenyi n'asefo dze, wɔbɛgye hɔn.
22. Mbrɛ sika edwindze tse wɔ preko n'ahwen mu no, Dɛmara so na ɔbaa ɔhoɔfɛfo a onnyi adwenmutsewee no tse.
23. Atseneneefo apɛdze ye ara: Naaso emumuyɛfo enyidado dze, ebufuw a.
24. Obi wɔ hɔ a ɔtow petse, mbom ɔdɔr mbordo; Na obi wɔ hɔ a ɔkam adze do kyɛn mbrɛ ɔsɛ, naaso odzi hia ara.
25. Ɔkra a ne nsa bue no, ɔbɔdɔ seradze: Na nyia ogugu nsu no, wobogugu no so no do nsu.
26. Nyia ɔkam eburow do no, ɔman no bɛpaa no: Nhyira bɛba nyia ɔtɔn no etsifi.
27. Nyia ɔhwehwɛ papa enyiberdo no, ɔhwehwɛ enyimpa: Na nyia ɔhwehwɛ mbusubɔ dze, ɔbɛba no do.
28. Nyia ɔtwer n'ahonya no, ɔbɔhwe ase: Na ɔtseneneenyi dze, ɔbɛyɛ prɔmprɔm dɛ haban momon.
29. Nyia ɔhaw noara ne fifo no, onnkenya hwee efi mu: Na ɔkwasea bɛyɛ onyansafo n'akowaa daa.
30. Ɔtseneneenyi n'aba yɛ nkwa dua; Naaso nyia onya akra no yɛ onyansanyi.
31. Hwɛ, sɛ wobotua ɔtseneneenyi mpo kaw wɔ asaase do a: Nna burburbur omumuyɛnyi na ɔdzebɔnyɛnyi!

## Tsir 12

1. Obiara a ɔdɔ asotwe no, ɔdɔ nyimdzee: Na nyia okyir nkaenyim no, ɔyɛ mbowadze.
2. Nyimpa papa benya EWURADZE n'enyimpa: Na nyimpa a ɔhyehyɛ emumuyɛ no dze, obobu no fɔ.
3. Nyimpa nnkodua emumuyɛ do etsim: Na atseneneefo ndwow nnkotutu ara da.
4. Ɔbaa nokwafo yɛ abɔtsir ma no kun: Na nyia ɔyɛ enyimguasedze no dze, ɔtse dɛ mpɔtɔwee wɔ ne mbiew mu.
5. Atseneneefo adwen yɛ pɛrpɛr: Na emumuyɛfo apam dze, ɔyɛ ndaadaa.
6. Emumuyɛfo nsɛm yɛ bɔgya ho atsɛw: Na tɔɔtsenyɛfo ano dze, ɔbɛgye hɔn.
7. Wobutuw emumuyɛfo, a wonngya hɔn asefo biara: Naaso atseneneefo fi dze, wobetsim no daa.
8. Nyimpa ne nyansaa na wɔdze bɛkamfo no: Na nyia n'akoma kyeakyea no dze, wobobu no enyimtsia.
9. Nyia wommbu no bi a ɔwɔ ɔsomfo no, oye Sen nyia obu noho bi na edziban abɔ no.
10. Nyimpa tsenenee bu n'abowa mpo no nkwa bi: Naaso emumuyɛfo hɔn ayamuhyehye dze, ɔyɛ etsirmɔdzen.
11. Nyia ɔdɔw n'asaase no, obenya edziban pii: Na nyia odzi akwasampafo ekyir no, onnyim nyansa.
12. Omumuyɛfo hwehwɛ ndzebɔnyɛfo hɔn afonam: Na atseneneefo ndwow dze, ɔsow aba.
13. Ano mfomdo mu na efir bɔn da ma omumuyɛnyi: Na ɔtseneneenyi dze obefi ɔfona mu efir.
14. Nyimpa n'anomu aba na ɔdze bedzi papa amee: Na nyimpa ne nsaano ndzeyɛɛ na wɔbɛdan ama no.
15. Ɔkwasea no kwan tsen wɔ nankasa n'enyiwa do: Na nyia ɔyɛ onyansafo dze, otsie apam.
16. Ɔkwasea n'ebufuw, ntsɛmara na woehu: Na ɔbadwembanyi dze, osiw enyimguase do.
17. Nyia ɔkasa nokwar da ndzeyɛtsenenee edzi, Na ɔdasetorfo dze, ndaadaa a.
18. Obi wɔ hɔ a ɔkasa efuraado dɛ nkrantsee no nwowɔe: Naaso onyansafo ne tɛkyerɛma dze, apɔwmudzen a.
19. Nokwar ano betsim hɔ daa: Na tɛkyerɛma torfo dze, ɔwɔ hɔ mber kumaabi.
20. Ndaadaa wɔ hɔn a wɔhyehyɛ bɔn wɔ hɔn akoma mu: Na asomdwee ho apamfo dze, enyigye yɛ hɔndze.
21. Mbusu biara nnkɔto ɔtseneneenyi: Na emumuyɛfo dze, mbusu bɛhyɛ hɔn ma.
22. Ator ano yɛ EWURADZE ekyiwadze: Na hɔn a wodzi nokwar dze, wɔsɔ n'enyi.
23. Ɔbadwembanyi dze nyimdzee suma: Na nkwasea hɔn akoma dze, ɔbɔ nkwaseadze dawur.
24. Mbɔdzembɔfo hɔn nsa bedzi tum: Na enyihaw nsa dze, wɔdze bɛhyɛ nkowaadwuma ase.
25. Nyimpa n'akoma mu awerɛhow ma no mu kom: Na asɛmpa dze, ɔma no enyigye.
26. Ɔtseneneenyi yɛ ɔkwankyerɛfo ma ne nyɛnko: Na emumuyɛfo kwan dze, ɔma wɔfom.
27. Onyihanyi nnya hwee wɔ abrabɔ mu: Na adasa ndzɛmba a ɔsom bo dze, odzi wɔ mbɔdzembɔfo.
28. Ndzeyɛtsenenee kwan do na nkwa wɔ: Na ɔbrakyew kwan dze, ɔkɔ owu mu.

## Tsir 13

1. Ɔba nyansafo tsie n'egya ne nkyerɛkyerɛ: Naaso ɔtwetwesifo dze, onntsie ntwuwenyim.
2. Nyimpa nam n'anomu aba do bedzi ndzepa. Na nkontompɔtwafo akra dze, wobedzi akakabensɛm.
3. Nyia ɔweɔn n'ano no, osie no nkwa: Na nyia obue n'ano petoo dze, obenya ɔsɛɛ.
4. Ɔkwadwefo kra kɔn dɔ, naaso onnya hwee: Na mbɔdzembɔnyi ne kra dze, ɔbɔdɔ seradze.
5. Ɔtseneneenyi kyir atorsɛm: Na omumuyɛnyi dze, no ho yɛ nkɔw, na ɔba enyimguase mu.
6. Ndzeyɛtsenenee kora nyia no kwan yɛ tɔɔtsen: Naaso emumuyɛ dze, obutuw ɔdzebɔnyɛnyi.
7. Obi wɔ hɔ a ɔyɛ noho ɔhonyanyi, naaso onnyi hwee: Obi so wɔ hɔ a ɔyɛ noho ohianyi, naaso ɔwɔ adze kɛse.
8. Nyimpa ne kra n'apondze nye n'ahonya: Na ohianyi dze, onntsie mpuwbɔ.
9. Atseneneefo kan dzɛw huoo: Naaso emumuyɛfo kandzea dze, obodum.
10. Nkontompɔ dze aperper nko ba: Na hɔn a wotsie apam pa no dze, wonya nyansa.
11. Hwimhwim adze kɔ sorɔsorɔw, Na nyia ɔdze berɛ boaboa ano no, obenya ngumu.
12. Enyidado kyɛr a, ɔma akoma yar: Na sɛ ahwehwɛdze ba mu a, ɔyɛ nkwadua.
13. Obiara a obu asɛm no enyimtsia no, ɔsɛɛ noara noho. Na nyia osuro mbrasɛm dze, obenya akatua.
14. Onyansafo ne nkyerɛkyerɛ yɛ nkwa nsunyiwa, Dɛ nyimpa dze befi owu mfir mu.
15. Ntseasee papa ma enyimpa: Na nkontompɔtwafo kwan dze, ɔyɛ kekakeka.
16. Ɔbadwembanyi biara yɛ edwuma nyimdzee mu: Na ɔkwasea dze, ɔma no nkwaseadze tahye.
17. Ɔsomafo omumuyɛnyi dze mbusu ba: Na ɔnokwafo dze, ɔdze asomdwee ba.
18. Ohia na enyito bɛka nyia ɔpow asotwe: Na nyia obu nkaenyim bi no dze, wobedzi no nyi.
19. Akɔndɔdze a nsa aka no, ɔyɛ ɔkra dɛw: Na ɔyɛ ekyiwadze ma nkwasea dɛ wobefi mbusu ho.
20. Enye enyansafo nnantsew, na ibohu nyansa: Na nkwasea anyɛnkofa dze, wo ho bɛhyehye wo.
21. Mbusu tsiw ndzebɔnyɛfo: Na atseneneefo dze, wɔdze papa botua hɔn kaw.
22. Nyimpa papa dan ewungyadze gya ne mba hɔn mba; Na ɔdzebɔnyɛnyi n'ahonya dze, wotsia ma ɔtseneneenyi.
23. Edziban pii wɔ ehiafo kwa mu. Na bi wɔ hɔ a, pɛrpɛr nnyi mu ntsi, wɔsɛɛ no.
24. Nyia ɔkam n'abaa no, ɔtan ne ba: Na nyia ɔdɔ no no, ɔhwe no mber a ɔsɛ mu.
25. Ɔtseneneenyi dzidzi ma ne kra mee: Na omumuyɛfo dze, yafunkɔm bɛka no.

## Tsir 14

1. Ɔbaa onyansafo biara ɔkyekyer ne fie: Na ɔkwasea no dze, ɔdze ne nsa dwuruw ne fie gu.
2. Nyia ɔnantsew no tɔɔtsen mu no, odzi EWURADZE nyi. Na nyia ɔkyeakyea n'akwan no dze, obu no enyimtsia.
3. Ɔkwasea anomu na nkontompɔ abaa wɔ: Na onyansafo ano dze, ɔbɔkora hɔn do.
4. Mbrɛ anantwi nnyi no, edziban so nnyi hɔ: Na ndɔbaa pii dze, ofi ɔnantwi n'ahoɔdzen.
5. Ɔdasefo nokwafo rinndzi ator: Na ɔdasefo torfo dze, ɔka atorsɛm.
6. Ɔtwetwesifo hwehwɛ nyansa, naaso onnya: Na nyimdzee dze, ɔyɛ mberɛw ma nyia ɔwɔ ntseasee.
7. Fi ɔkwasea n'enyim kɔ, Osiandɛ innkohu nyimdzee nsɛm biara wɔ no ho.
8. Ɔbadwembanyi ne nyansaa nye dɛ ɔtse no kwan ase: Na nkwasea hɔn nkwaseadze nye hɔn ndaadaa.
9. Nkwasea si afɔdzi ho atwetwe: Na tɔɔtsenyɛfo mu na enyisɔ wɔ.
10. Akoma nyim noara n'awerɛhow: Na ɔhɔho mmfa noho nngyegye ne dɛw mu.
11. Emumuyɛfo fie bobutuw: Na atseneneefo asese dze, ɔbɛyɛ prɔmprɔm.
12. Ɔkwan bi wɔ hɔ a ɔyɛ dɛ ɔtsen ma nyimpa, Naaso n'ewiei yɛ owu akwan.
13. Ɔserew mu mpo, akoma dzi yaw: Na enyigye n'ewiei, awerɛhow a.
14. Akoma mu okyirsannyi noara n'akwan bɛhyɛ noara ma: Na nyimpa papa fi noara no ho bɛmee.
15. Ntsetsekwaa gye asɛm biara dzi: Naaso ɔbadwembanyi dze, ɔhwɛ ne nantsew yie.
16. Onyansafo suro, na oyi mbusu akwa: Naaso ɔkwasea dze, ɔyɛ nyiyiano na ɔgye noho dzi.
17. Nyia ɔnnkyɛr ebufuw fa no, odzi nkwaseasɛm: Na nyimpa a ɔhyehyɛ emumuyɛ no dze, wokyir no.
18. Nkwaseadze bra ntsetsekwaa: Na abadwembafo dze, wɔdze nyimdzee bɔ hɔn abɔtsir.
19. Mbusubɔfo kotow apapafo enyim: Na emumuyɛfo kotow atseneneefo aponkɛse enyim.
20. Ohianyi noara no sɔnmufo mpo kyir no: Naaso obirɛmpɔn dze, ɔwɔ adɔfo pii.
21. Nyia obu ne sɔnmunyi bi enyimtsia no, ɔyɛ bɔn: Na nyia ohu ohianyi mbɔbɔr no dze, osiarfo a.
22. Ana hɔn a wosusu mbusu no, wɔmmfom bi a? Na hɔn a wosusu papa no dze, wobenya ehumbɔbɔr na nokwar.
23. Ɔberɛ nyinara mu wɔ mfaso: Anosɛm dze, ɔma ohia ara nko.
24. Enyansafo hɔn abɔtsir nye hɔn ahonya: Na nkwasea hɔn nkwaseadze nye nkwaseadze ara nko.
25. Ɔdasefo nokwafo gye akra nkwa: Na nyia odzi ator no dze, ɔyɛ ndabrabanyi.
26. EWURADZE ho suro mu na awerɛhyɛmu wɔ. Na ne mba benya guandɔbea.
27. EWURADZE ho suro yɛ nkwa nsunyiwa Dɛ wɔdze yi owu efir akwa.
28. Nyimpadodow mu na ɔhen n'enyimnyam wɔ: Na no nkorɔfo sa a, n'enyimguase yɛ pii.
29. Nyia ɔfa ebufuw nyaa no, ɔwɔ ntseasee kɛse: Na nyia no bo haw no no ɔma nkwaseadze do.
30. Akoma pa yɛ honam no nkwa: Na enyitan dze, ɔyɛ mbiew mu mpɔtɔwee.
31. Nyia ɔtseetsee ɔbɔbɔfo no, ogu ne Yɛfo n'enyim ase: Na nyia ohu ohianyi mbɔbɔr no dze, ɔhyɛ no enyimnyam.
32. Wosun obusuyɛfo kyen wɔ no mbusubɔ mu: Na ɔtseneneenyi dze, ɔwɔ enyidado wɔ no wu mu.
33. Nyansa tse nyia ɔwɔ ntseasee no n'akoma mu: Na dza ɔwɔ nkwasea hɔn mu dze, ɔda edzi.
34. Ndzeyɛtsenenee na ɔma ɔman do: Na bɔn dze, ɔyɛ ɔman biara n'enyimguase.
35. Ɔhen n'enyimpa wɔ akowaa onyimdzefo do: Na n'ebufuw dze, ɔwɔ nyia ɔdze enyimguase ba no do.

## Tsir 15

1. Nyiano bɔkɔɔ pa ebufuw: Na ehuatsɛn dze, ohur ebufuw.
2. Enyansafo tɛkyerɛma kasa nyimdzee pefee: Na nkwasea ano dze, ɔwora nkwaseadze gu.
3. EWURADZE enyiwa wɔ mbea nyinara, Rohwɛ emumuyɛfo na apapafo hɔn ndzeyɛɛ.
4. Tɛkyerɛma a odzi mu no, ɔyɛ nkwadua: Na no mu nkyeakyeae no dze, ɔyɛ sunsum a ebubu.
5. Ɔkwasea bu n'egya nkyerɛkyerɛ enyimtsia: Na nyia obu nkaenyim bi no, onya nyansa.
6. Ɔtseneneenyi fie wɔ akoradze pii: Naaso emumuyɛfo ndɔbaa mu wɔ ɔfona.
7. Onyansafo ano petse nyimdzee. Na ɔkwasea akoma dze, onntsim.
8. Emumuyɛfo afɔrbɔ yɛ EWURADZE ekyiwadze: Na tɔɔtsenyɛfo mpaabɔ dze, ɔyɛ enyigyedze.
9. Emumuyɛfo kwan yɛ EWURADZE ekyiwadze: Na nyia odzi ndzeyɛtsenenee ekyir no dze, ɔdɔ no.
10. Asotwe yaayaw wɔ hɔ ma nyia ɔpow ɔkwan no: Na nyia okyir nkaenyim no, obowu.
11. Samanadze na owu amona mpo da EWURADZE enyim: Na burburbur adasamba akoma!
12. Ɔtwetwesifo mmpɛ dɛ wɔka n'enyim: Ɔnnkɛgye afotu wɔ onyansafo nkyɛn da.
13. Enyigye akoma ma enyimtsewee: Na akoma mu awerɛhow ntsi na sunsum bubu.
14. Nyia ɔwɔ ntseasee no, n'akoma hwehwɛ nyimdzee. Na nkwasea ano dzi nkwaseasɛm.
15. Amandzehufo nda nyinara yɛ mbusu: Na akomatɔmunyi no dze, ɔtsena edzidzii daa.
16. Adze kakrabaa a EWURADZE ho suro ka ho no, oye Sen akoradze kɛse a ɔhaw bata ho.
17. Efan edziban a ɔdɔ wɔ mu no, oye Sen ɔnantwi a ɔadɔ seradze a enyitan wɔ mu.
18. Ebufuwfafo huenyan mansotwe mu: Na nyia ɔfa ebufuw nyaa no dze, ɔpata ɔko.
19. Ɔkwadwefo kwan tse dɛ nkɛtseefuw ban: Na tɔɔtsenyɛfo kwan dze, wɔdze yɛ ɔtsempɔn.
20. Ɔba nyansafo ma egya n'enyi gye: Na ɔkwasea dze, obu ne na enyimtsia.
21. Nkwaseadze yɛ enyigye ma nyia onnyim nyansa: Na nyia ɔwɔ ntseasee no dze, ɔtsen ne nantsew.
22. Mbrɛ egyinatu nnyi no, tsirmpɔw yɛ kwa: Na egyinatufo dodow mu na wosi no pi.
23. Nyimpa n'anomu mbuae ma no enyigye: Na asɛm a wɔka no ne ber mu no ye dodow!
24. Onyansafo fa kwan a wɔdze kɔ nkwa mu, Ama oeeyi owu akwan akwa.
25. EWURADZE bodwuruw nkontompɔfo dan: Mbom ɔbɛma okunafo ne he etsim.
26. Mbusu nsusui yɛ EWURADZE n'ekyiwadze: Na asɛm a ho tsew dze, ɔyɛ n'enyisɔ.
27. Odzifodzepɛnyi no sɛɛ nankasa ne fie: Na nyia okyir mboabagye no, ɔbɛtsena ase.
28. Ɔtseneneenyi dwen asɛm ho ana oeebua: Naaso omumuyɛnyi ne nyiano dze, ɔdze ɔhaw ba.
29. EWURADZE nye emumuyɛfo ntamu twe: Mbom otsie atseneneefo mpaabɔ.
30. Enyiwa ne kan ma akoma n'enyiwa gye: Na nsɛmpa ma mbiew dɔ seradze.
31. Asowa a otsie nkaenyim papa no, ɔbɛtsena enyansafo mu.
32. Nyia ɔpow nkyerɛkyerɛ no, obu noara ne kra enyimtsia: Na nyia otsie nkaenyim no, onya ntseasee.
33. EWURADZE ho suro yɛ nyansa nkyerɛkyerɛ: Na ahobrɛadze dze enyimnyam ba.

## Tsir 16

1. Akoma mu nhyehyɛɛ yɛ nyimpa dze: Na tɛkyerɛma no mbuae fir EWURADZE.
2. Ɔdasanyi n'akwan nyinara dzi mu wɔ noara n'enyiwa do: Naaso EWURADZE na oker esunsum.
3. Fa wo ndwuma hyɛ EWURADZE nsa, Na dza eyɛ no bowie yie.
4. EWURADZE wɔ botae ma biribiara a ɔayɛ: Nyew, emumuyɛfo mpo ama mbusu da no.
5. Obiara a ɔyɛ akoma mu ntsɛn no, ɔyɛ EWURADZE n'ekyiwadze: Na hyɛ no nsew dɛ, ɔnnkɛfa noho edzi da.
6. Adɔyɛ na nokwardzi na wɔdze pepa emumuyɛ: Na wɔdze EWURADZE ho suro kwetsir mbusu.
7. Sɛ nyimpa n'akwan sɔ EWURADZE enyi a, Ɔma n'atamfo mpo nye no tsena asomdwee mu.
8. Adze kakrabaa a tsenenee ka ho no, oye Sen ndɔbaa pii a pɛrpɛr nnyi mu.
9. Nyimpa n'akoma na ɔhyehyɛ no kwan: Naaso EWURADZE na ɔtaataa n'anamɔn.
10. Nkɔnhyɛ wɔ Ɔhen n'anomu: N'ano so nnkɔfom atsɛmbu mu.
11. Abrambo na nsɛn tsenee yɛ EWURADZE dze. Foto mu abo nyinara n'edwuma a.
12. Ɔyɛ mbusu ma ahemfo dɛ wɔbɛyɛ ewurkadze: Osiandɛ ndzeyɛtsenenee na ɔma ahengua tsim.
13. Ahemfo enyigye nye ano tsenenee: Na wɔdɔ nyia ɔkasa nokwar.
14. Ɔhen n'ebufuw tse dɛ owu n'abɔfoe: Naaso onyansafo bɛpata no.
15. Ɔhen n'enyimtsewee mu na nkwa wɔ: Na n'enyimpa tse dɛ ɔbɛsɛber nsuwusiw.
16. Mbrɛ odua ye dodow dɛ wobenya nyansa asen sika a! Nyew, oye dɛ wɔsan mu yi ntseasee ne nyae sen dwetɛ.
17. Riyi mbusu akwa nye tɔɔtsenyɛfo tsempɔn: Nyia ɔhwɛ no kwan yie no, ɔkora ne kra do.
18. Ahomemado dzi ɔsɛɛ enyim, Na ahopɔw sunsum dze asehwe ba.
19. Oye dɛ enye abɔbɔfo benya ahobrɛadze sunsum, Sen dɛ enye nkontompɔfo bɛkyɛ asadze.
20. Nyia ɔdwen asɛm no do no, obohu papa; Na obiara a ɔdze no werɛ hyɛ EWURADZE mu no, osiarfo a.
21. Akoma mu onyansafo no wɔbɛfrɛ no ɔbadwembanyi: Na anotsewee krɔn adzesua.
22. Ntseasee yɛ nkwa nsubura ma nyia ɔwɔ no: Na nkwasea asotwe nye hɔn nkwaseadze.
23. Onyansafo akoma kyerɛkyerɛ n'ano, Na ɔdze adzesua hyɛ n'ano.
24. Nsɛm a ɔyɛ dɛw tse dɛ wokyɛm, Ɔkra n'adɔkɔdɔkɔdze a, na mbiew n'apɔwmudzen.
25. Ɔkwan bi wɔ hɔ a ɔyɛ dɛ ɔtsen ma nyimpa, Naaso n'ewiei yɛ owu akwan.
26. Odwumayɛfo n'akɔndɔ ma ɔyɛ edwuma yie; Osiandɛ ɔdze hwehwɛ dza obedzi.
27. Nyimpa huhuw susu mbusu, Na n'ano tse dɛ ogya a ɔhyehye.
28. Nyimpa kɔntɔnkyenyi tow mansotwe petse: Na bɔ tom kɛka no tsetsew anyɛnko brɛbo ntamu.
29. Ɔkakabenyi no daadaa ne nyɛnko, Na ɔgye no kɔ ɔhaw mu.
30. Hwɛ woho yie wɔ nyia ɔyerɛw n'ano na obu n'enyi kyerɛ wo no ho, Osiandɛ ɔayɛ mbusu nhyehyɛɛ bi.
31. Otsigon yɛ enyimnyam abɔtsir, Wonya wɔ ndzeyɛtsenenee kwan mu.
32. Nyia ɔfa ebufuw nyaa no, oye sen ɔkatakyi: Na nyia ɔhyɛ no sunsum do no, ɔsen nyia ɔko fa kurow.
33. Aserɛ do na wɔtwe tonto; Naaso atsɛmbu nyinara dze, ofir EWURADZE.

## Tsir 17

1. Trɔma kwaa a asomdwee wɔ mu no oye Sen ofi a aponto ma na ntokwaa wɔ mu.
2. Akowaa a ɔyɛ enyansadze no, obedzi ɔba a ɔhyɛ enyito no do, Na obenya enuanom mu egyapadze no bi.
3. Ogya na wɔdze sɔ sika na dwetɛ hwɛ, Na akoma dze, EWURADZE na ɔsɔ hwɛ.
4. Obusuyɛnyi tsie emumuyɛ ano: Na ɔtor yɛ aso ma mbusubɔ tɛkyerɛma.
5. Obiara a osi ɔbɔbɔfo atwetwe no, ogu Nyankopɔn a ɔbɔɔ no no n'enyim ase: Na nyia n'enyi gye amandze mu no, ɔnnkɛfa noho edzi.
6. Nkɔdaa hɔn abɔtsir nye mba hɔn mba; Na mba hɔn enyimnyam nye hɔn egyanom.
7. Abɔso no mmfata ɔkwasea: Na burburbur atorsɛm afata ɔdehye no.
8. Mboabagye tse dɛ siar suman wɔ nyia ɔgye no nsamu: Mbrɛ ɔbɛdan biara no onya dza ɔrohwehwɛ no.
9. Nyia ɔkata mbrato do no, ɔhwehwɛ ɔdɔ: Na nyia otsi asɛm mu no dze, ɔtsetsew anyɛnko brɛbo ntamu.
10. Nkaenyim tum nyia ɔwɔ ntseasee Sen ɔkwasea a ɔahwe no mbaa ɔha.
11. Obusuyɛfo hwehwɛ etuatsew nko ara; Dɛm ntsi wobotu ɔbɔfo tsiɔdzennyi wɔ no do.
12. Ma osisi a woewia ne mba nhyia obi mbom, Nkyɛn ɔkwasea a no nkwaseasɛm aba.
13. Obiara a ɔdze bɔn hyɛ papa ananmu no, Mbusu nnkɛpa ne fie ara da.
14. Mansotwe ahyɛse tse dɛ obi rutue nsu ano: Dɛm ntsi ansaana ɔrebɛyɛ ɔham no, gyaa akasakasa no.
15. Nyia obu emumuyɛfo bem, na nyia obu ɔtseneneenyi fɔ no, EWURADZE n'ekyiwadze nye hɔn beenu nyina.
16. Ɔyɛ dɛn ntsi na sika kitsa ɔkwasea nsamu dɛ ɔdze rokɔtɔ nyansa, Ber a onnyi ntseasee?
17. Ɔnyɛnko dɔ aber nyinara, Naaso onua dze, wɔwo no ma abɛbrɛsɛber.
18. Nyimpa a onnyim nyansa no, na odzi akagyinamu, Na odzi egyinamu ma ɔnanaben.
19. Nyia ɔpɛ mbrato no, ɔpɛ mansotwe: Nyia ɔma n'abowano kɔ sor ntrado no, hwehwɛ ɔnoara ne pira.
20. Nyia ɔwɔ akoma kɔntɔnkye no, onnya adze papa biara: Na nyia ɔwɔ tɛkyerɛma nkyeakyeae no, ɔtɔ mbusu mu.
21. Nyia ɔwo ɔkwasea no, ɔwo nya awerɛhow: Na enyigye bi nnyi hɔ ma ɔkwasea n'egya.
22. Enyigye akoma yɛ edur pa: Na sunsum bobɔe dze, ɔwew mbiew mu.
23. Omumuyɛnyi gye nsumaa mu akyɛdze, Dɛ ɔdze bɛdan atsɛmbu akwan enyi.
24. Nyansa wɔ nyia ɔwɔ ntseasee enyim: Na ɔkwasea enyiwa gu asaase ano.
25. Ɔba kwasea yɛ n'egya ne yaw, Na ɔbaa a ɔwoo no no bɔwen.
26. Eso onnye dɛ wɔbɛtsea ɔtseneneenyi, Anaadɛ wɔbɔhwe ekunyin wɔ hɔn tɔɔtsenyɛ ho.
27. Nyia ɔkam ne nsɛm no, ɔwɔ nyimdzee: Na nyia no sunsum dwe no, ɔyɛ ntseasee nyimpa.
28. Ɔkwasea mpo, sɛ omua n'ano a, wobu no onyansafo: Nyew, ɔka n'ano to mu a, wobu no ɔbadwembanyi.

## Tsir 18

1. Nyia ɔpɛ nonkotsee ne yieyɛ no, hwehwɛ nankasa n'apɛdze: Ɔnngye nsusui papa biara nnto mu.
2. Ɔkwasea nnyi enyigye wɔ ntseasee ho, Na mbom dɛ n'akoma bɛda edzi ntsi ara.
3. Emumuyɛ nye enyimguase nam, Gu w'enyim ase, na ibenya enyimtsiabu so.
4. Nyimpa n'anomu nsɛm tse dɛ esubun: Nyansa no nsunyiwa tse dɛ bura a ɔpem.
5. Onnye dɛ wɔbɔhwɛ omumuyɛnyi enyim, Anaadɛ wɔbɛdan ɔtseneneenyi enyi wɔ atsɛmbu mu.
6. Ɔkwasea n'ano dze aperper ba, Na n'ano frɛfrɛ asotɔr.
7. Ɔkwasea n'ano nye ne sɛɛe, Na n'anofamfa nye ne kra n'efirsua.
8. Bɔ tom kɛkanyi no ne nsɛm tse dɛ trɔma dɛɛdɛw, Na osian kɔ yafun ne mpiatun noho.
9. Nyia ɔyɛ n'edwuma ho akwadwer no, No nua nye ɔdzesɛɛfo.
10. EWURADZE ne dzin yɛ aban dzendzen: Ɔtseneneenyi guan kɔdɔ mu a, onya bambɔ.
11. Obirɛmpɔn n'ahonya nye kurow a ɔyɛ dzen, Na ɔtse dɛ fasu a ɔkrɔn wɔ nankasa n'adwen mu.
12. Enyidzi biara nnyi hɔ ma nyia ɔmema noho do no, Na ahopɔw dze nyimpa kɔ ɔsɛɛ mu.
13. Nyia obua asɛm ana ɔatse no, Ɔyɛ nkwaseasɛm na enyito ma no.
14. Nyimpa no sunsum na osuo n'ahomberɛw mu: Na sunsum bobɔe dze, woana botum asɔw?
15. Ɔbadwembanyi n'akoma nya nyimdzee, Na onyansafo n'asowa hwehwɛ nyimdzee ekyir kwan.
16. Nyimpa n'akyɛdze bɔ kwan ma no, Na ɔdze no ba ekunyin enyim.
17. Nyia odzi kan ka n'asɛm no, ɔyɛ dɛ odzi bem, Kɛpem dɛ nyia ɔnye no enya no ba bɛda no edzi.
18. Tontotwe ma aperper bɔ adze, Na ɔpata etumfo.
19. Ɔyɛ dzen dɛ nsa bɛka onua a wɔafom no no, sen kurow dzendzen: Osiandɛ aperperdzi tse dɛ aban adaban.
20. Nyimpa ne yafun wɔdze n'anomu aba bɛhyɛ no ma, Wɔdze n'anomu ndɔbaa bɛmee no.
21. Owu na nkwa wɔ tɛkyerɛma no tum mu; Na hɔn a wɔdɔ no no, wobedzi n'aba bi.
22. Obiara a onya ɔyer no, oenya adze pa, Na oenya EWURADZE n'enyimpa.
23. Ɔbɔbɔfo dze akyɛpa kasa: Na obirɛmpɔn dze, otu ehuatsɛn.
24. Nyia ɔyɛ anyɛnkosɛm pii no, ɔdze sɛɛ nankasa noho: Naaso, ɔnyɛnko bi wɔ hɔ a ɔfam ho kɛse sen onua.

## Tsir 19

1. Ɔbɔbɔfo a ɔnam nokwardzi mu no, oye Sen nyia ndabraba ahyɛ n'anomu ma na ɔyɛ ɔkwasea.
2. Eso, ɔkra nnyi nyimdzee a, onnye: Na nyia ne nan ho yɛ har no, ɔyɛ bɔn.
3. Nyimpa ne nkwaseadze dze no fa ɔsɛɛ kwan do: Na n'akoma sorow EWURADZE do.
4. Ahonya dɔr anyɛnkofo pii: Na ohianyi dze, ɔnye ne nyɛnko ntamu tsetsew.
5. Ɔdasetorfo nnkɛfa noho edzi; Na nyia ɔka atorsɛm no onnkefi nsa.
6. Dodowara bɛdzɛfɛdzɛfɛw ɔyamuyiefo: Na obiara fa nyia ɔkyekyɛ adze no nyɛnko.
7. Hianyi dze, no nuanom nyinara mpo kyir no: Na akantam dɛ n'anyɛnkofo bɛbɛn no. Ɔka kasa pa dɛn ara mpo a, ne nsa nnka hɔn.
8. Nyia ɔnya nyansa no, ɔdɔ nankasa ne kra: Nyia ɔdze ntseasee sie no, obenya ndzepa.
9. Ɔdasetorfo nnkɛfa noho edzi: Na nyia ɔka atorsɛm no, ɔbɛhera.
10. Asetsena fɔntɔmm mmfata ɔkwasea; Na akantam dɛ akowaa bedzi ahenmba do.
11. Nyimpa nyansanyi fa ebufuw nyaa: Na ɔyɛ enyimnyam ma no dɛ ɔdze mfom bɛkyɛ.
12. Ɔhen n'ebufuw tse dɛ awendadze a ɔropɔw; Na n'enyimpa tse dɛ nkyɛkyɛr do ɔbɔnsu.
13. Ɔba kwasea yɛ n'egya n'amandzehu: Na ɔyer n'enhwinhwin tse dɛ daa nsu nsosɔwee.
14. Ɔdan na ahonya yɛ ewungyadze a ofir egyanom: Na ɔyer ɔbadwembanyi dze, ofir EWURADZE.
15. Enyiahaw ma nda heii: Na ɔkra kwadwefo bedzi kɔm.
16. Nyia osie mbrasɛm no, osie ne kra: Na nyia obu n'enyi gu n'akwan do no, obowu.
17. Nyia ohu ohianyi mbɔbɔr no, ɔdze fɛm EWURADZE, Na ne yieyɛ no, wobotua ama no bio.
18. Enyidado wɔ hɔ yi, tsea wo ba; Mbom mma mmfa w'akoma nnsi ne sɛɛe do.
19. Nyia n'ebufuw so no, ma onya ho ntsea: Osiandɛ sɛ egye no kor a, ebɛsan so agye no bio.
20. Tsie afotu, na gye nkyerɛkyerɛ, Ama aayɛ onyansafo wɔ w'ewiei ekyir no mu.
21. Nhyehyɛɛ pii wɔ nyimpa n'akoma mu, Naaso EWURADZE nhyehyɛɛ no na obegyina.
22. Nyimpa ho akɔndɔ gyina n'ayamuyie dodow do: Na ohianyi ye sen ɔkɔhwinyi.
23. EWURADZE ho suro dzi kɔ nkwa mu: Na nyia ɔwɔ no no, ɔbɛtsena hɔ dɛ ɔamee; Wɔnnkɛfa mbusu aba no do.
24. Ɔkwadwefo dze ne nsa nu nkwansɛn mu, Na ɔnnkɛfa asan akɔ n'anomu mpo bio.
25. Bɔ ɔtwetwesifo, na ɔbatam bosua enyitsew: Na ka nyia ɔwɔ ntseasee enyim, na ɔbɛtse nyimdzee ase.
26. Nyia ɔbɔ n'egya etsirmɔdzen na ɔpam ne na no, Ɔyɛ ɔba a ɔhyɛ enyito na ɔdze enyimguase ba.
27. Me ba, sɛ igyaa nkyerɛkyerɛ tsie a, Ebɔfom efi nyimdzee nsɛm ho.
28. Ɔdasefo huhuw si atsɛmbu atwetwe: Na emumuyɛfo ano memen mbusu.
29. Woesiesie atsɛmbu ama atwetwesifo, Na mbaahwe ama nkwasea hɔn ekyir.

## Tsir 20

1. Nsa yɛ ɔtwetwesifo, nsadzen ma nyimpa yɛ gyigyeegye: Na obiara a ɔtɔ mu ntentan no, onnyim nyansa.
2. Ɔhen no ho hu tse dɛ awendadze a ɔropɔw: Nyia oyi no ebufuw no, ɔyɛ noara no nkwa bɔn.
3. Ɔyɛ enyimnyam ma nyimpa dɛ ɔtwe noho fi manso ho: Na ɔkwasea biara dze, ɔpɛ ɔham.
4. Awɔwber ntsi onyihanyi nnkɔdɔw; Dɛm ntsi twaber mu ɔbɛserɛserɛ, naaso onnkenya hwee.
5. Nyimpa akoma mu pɔwbɔ tse dɛ esubun; Na nyia ɔwɔ ntseasee no na ɔbɔtow.
6. Nyimpa pii bɔbɔ hɔnankasa hɔn ayamuyie dawur: Naaso nyimpa nokwafo dze, woana bohu no?
7. Nyimpa tsenenee a ɔnam n'emudzi mu no, Esiarfo nye ne mba a wodzi n'ekyir.
8. Ɔhen a ɔtse asɛndzii egua do no, Ɔdze n'enyiwa bɔ mbusu nyina petse.
9. Woana botum aka dɛ, Matsew m'akoma mu, Mo ho efir efi mo bɔn ho?
10. Nkerii ahorow, na esusudze ahorow, Emu ebien nyinara yɛ EWURADZE n'ekyiwadze.
11. Abofra mpo, wɔdze ne nyɛe hu no, Sɛ n'edwuma ho tsew o, sɛ ɔtsen o.
12. Asowa a ɔtse, na enyiwa a ohu, Emu ebien nyina so mpo EWURADZE yɛe.
13. Mma mmpɛ nda, amma eenndzi hia: Bue w'enyiwa, na ibenya ndzepa pii edzi.
14. Adzegyangyan a, adzegyangyan a, ɔdzetɔfo na ɔse: Na sɛ otwa noho kɔ pɛ, nna orutuw.
15. Sika wɔ hɔ, na mbota pii so: Naaso nyimdzee kasa dze, ɔyɛ edwindze a ɔsom bo.
16. Fa nyia odzi ahɔho egyinamu no n'efuradze; Na fa nyia odzi ahɔho egyinamu si ahoba.
17. Akɔhwi edziban yɛ nyimpa bi dɛw; Na n'ekyir no mbosaabo bɛhyɛ n'anomu ma.
18. Tsirmpɔw biara wɔdze egyinatu si no gyinae: Na fa nyansa apam kyer ɔsa.
19. Nyia okyimakyima dɛ afakɔafaba no, ɔda esumasɛm edzi: Dɛm ntsi mma nnye nyia obue n'ano tɛtɛɛtɛr no ndzi afora.
20. Obiara a ɔdom ne na anaa n'egya no, Wobodum ne kandzea wɔ sum kebii mu.
21. Ɔbɛhyɛ ase enya egyapadze ntsɛntsɛm dze; Naaso n'ewiei nnkɛyɛ siar.
22. Mma ɔwoara nnse dɛ, Mubotua bɔn kaw: Twer EWURADZE, na obedzi ama wo.
23. Nkerii ahorow, EWURADZE n'ekyiwadze a: Na nsisi nsɛn nnye.
24. Nyimpa n'anamɔntu biara fir EWURADZE; Nyimpa bɛyɛ dɛn koraa atse no kwan ase?
25. Ɔyɛ efir ma nyimpa dɛ ɔbɔbɔ anohoba efuraado dɛ, Krɔnkrɔn a, Na anohoba no ekyir no ansaana ɔadwendwen ho.
26. Ɔhen nyansafo huw emumuyɛfo do, Na wɔdze ewuporow hwiir dua hɔn do.
27. Nyimpa no sunsum yɛ EWURADZE ne kandzea, Ɔhwehwɛ yafun mu mpiatun nyinara mu.
28. Mbɔbɔrhu na nokwar kora ɔhen do: Na mbɔbɔrhu suo n'ahengua mu gyina.
29. Mberantsɛ enyimnyam nye hɔn ahoɔdzen: Na nkɔdaa hɔn ahoɔfɛw nye hɔn tsigon.
30. Mbaa a opirapira no, ɔhohor mbusu: Na ɔhwe bɔ wura nyimpa mu siesie no.

## Tsir 21

1. Ɔhen n'akoma wɔ EWURADZE nsamu dɛ esutsen: Ɔdan no fa mbrɛ ɔpɛ biara.
2. Nyimpa no kwan tsen wɔ noara n'enyiwa do: Naaso EWURADZE na oker akoma hwɛ.
3. Pɛrpɛryɛ na atsɛmbu Sɔ EWURADZE enyi sen afɔrbɔ.
4. Enyi a ɔtra no ntɔn, na ntsɛn akoma, Mekyerɛ emumuyɛfo kwan no dze, ɔyɛ bɔn.
5. Mbɔdzembɔ adwen dze adze dodow nko ba: Na obiara a ɔpɛ ntsɛm no, ɔpɛ ntsɛm kedzi hia ara.
6. Akoradze a wɔdze ator tɛkyerɛma nya no, Ɔyɛ ehubɔhubɔw a oridzi akɔnaaba; hɔn a wɔhwehwɛ no wɔhwehwɛ owu.
7. Emumuyɛfo hɔn akakabensɛm bɛpra hɔn akɔ; Osiandɛ wɔpow dza ɔtsen.
8. Nyia wɔdze afɔdzi asoa no no, no kwan kyeakyea koraa: Na ɔhotseweenyi dze, n'edwuma tsen.
9. Ɔdan etsifi duodoo mu ne tsena ye Sen dɛ enye ɔbaa a ohwinhwin bɛtsena ɔdan kɛse mu.
10. Omumuyɛfo ne kra pɛ mbusu: Na nyia ɔnye no tse fie no nnya n'enyim enyimpa.
11. Sɛ wɔtsea ɔtwetwesinyi a, atsetsekwaa hu nyansa: Na sɛ wɔkyerɛkyerɛ onyansafo a, ne nsa ka nyimdzee.
12. Ɔtseneneenyi gyen n'enyi hwɛ emumuyɛfo fie; Mbrɛ wobutuw emumuyɛfo kɔ hɔn sɛɛe mu.
13. Nyia osisiw n'aso wɔ abɔbɔfo su ho no, No so bosu ara, naaso wɔnnkɛgye no do.
14. Nsumaa mu akyɛdze pata ebufuw, Na akoko mu ayɛyɛdze pata ebufuhyew.
15. Ɔyɛ ɔtseneneenyi enyigye dɛ obobu atsɛn tsenenee; Naaso ɔyɛ ɔsɛɛ ma emumuyɛfo.
16. Nyimpa a ɔwonawona fi ntseasee kwan do no, Ɔnye ewufo mboanofo bɛtsena.
17. Nyia ɔpɛ agofɛw no, ɔbɛyɛ hianyi: Nyia ɔpɛ nsa na ngo no, onnkenya noho.
18. Omumuyɛnyi yɛ asadze ma ɔtseneneenyi; Na nkontompɔtwanyi besi ɔtseneneenyi n'ananmu.
19. Asaase sar do tsena ye, Sen dɛ enye ɔbaa a ohwinhwin na no bo nndwe no ho bɛtsena.
20. Akoradze a ɔsom bo na ngo wɔ onyansafo ne tsenabea; Na ɔkwasea dze ɔmemen.
21. Nyia odzi ndzeyɛtsenenee na mbɔbɔrhu ekyir no Onya nkwa, ndzeyɛtsenenee, na enyidzi.
22. Onyansafo fow akatakyi hɔn kurow, Na ɔbrɛ no mu awerɛhyɛmu ho ahoɔdzen no adze.
23. Nyia osie n'ano na ne tɛkyerɛma no, Osie ne kra fi ɔfona ho.
24. Ntsɛntsɛnnyi na ɔhopɔwnyi no, ne dzin dze ɔtwetwesinyi, Ɔyɛ edwuma wɔ ntsɛn ahopɔw mu.
25. Ɔkwadwefo n'akɔndɔ na oku no; Osiandɛ ne nsa pow edwumayɛ.
26. Obi wɔ hɔ a n'enyi ber adze yerɛyerɛw adzekyee nyina: Na ɔtseneneenyi dze, ɔdze ma na ɔnnkam do.
27. Omumuyɛfo n'afɔrbɔdze yɛ ekyiwadze: Na akantam dɛ ɔdze adwembɔn na ɔdze reba!
28. Ɔdasefo torfo bɛhera: Na nyia otsie no dze, ɔbɛkasa dɛ obi runntwar n'ano.
29. Omumuyɛfo pirim n'enyim: Na tɔɔtsenyɛnyi dze, ɔhyehyɛ n'akwan.
30. Nyansa anaa ntseasee Anaa apam biara nnyi hɔ tsia EWURADZE.
31. Wosiesie ɔpɔnkɔ ma ɔko da: Naaso konyimdzi dze, ofir EWURADZE hɔ.

## Tsir 22

1. Dzin pa ye dɛ wɔsan mu yi sen ahonya kɛse, Na enyimpa ye sen dwetɛ na sika.
2. Adze kor bi yɛ dansewa wɔ obirɛmpɔn na ɔkɔhweaban ho: EWURADZE nye hɔn nyina hɔn yɛfo.
3. Ɔbadwembanyi hu mbusu, na ɔdze noho suma: Na adwenharnyi dze, ɔnam n'enyim araa kɔtɔ mbusu no mu.
4. Ahobrɛadze n'akatua na EWURADZE ho suro Nye ahonya, enyidzi, na nkwa tsentsen.
5. Nsoɛ na mfir wɔ kɔntɔnkyenyi no no kwan do: Nyia osie ne kra no dze, ɔnye hɔn ntamu bɔtwe.
6. Tsetse abofra wɔ ɔkwan a ɔsɛ dɛ ɔfa do no do, Na sɛ onyin mpo a, ɔnnkɛdan efi ho.
7. Obirɛmpɔn dzi ɔkɔhweaban do tum, Na ɔdzefirfo yɛ akowaa ma ɔdzefɛmfo.
8. Nyia odua emumuyɛ no obubu mbusu Na n'ebufuw abaa no behi.
9. Nyia ɔwɔ ayamuyie enyiwa no, wobehyira no; Osiandɛ ɔdze n'edziban bi ma ehiafo.
10. Yi ɔtwetwesinyi no edzi, na aperper befi hɔ akɔ; Nyew, mansotwe na adapaa begyaa.
11. Nyia ɔdɔ akoma mu krɔnkrɔnyɛ no, N'ano kasa yɛ dɛw ntsi, ɔhen bɛfa no nyɛnko.
12. EWURADZE n'enyiwa kora nyia ɔwɔ nyimdzee, Na nkontompɔtwanyi ne nsɛm dze, obutuw no.
13. Ɔkwadwefo dɛ, Ogyata wɔ abowano: Wobedzi me ewu wɔ abrɔn do.
14. Mbaa asansafo ano yɛ mona dɔnkuronn: Nyia EWURADZE no werɛ apow no no, ɔkɔhwe mu.
15. Nkwaseadze wɔ abofra n'akoma mu; Na ntsea abaa na obotu ase koraa efi no mu.
16. Nyia ɔhaw ɔbɔbɔfo dze dɔr ne mfaso no, Na nyia ɔdze ma ɔhonyanyi no, obedzi hia ara.
17. Kyɛn w'aso, na tsie enyansafo nsɛm, Na fa w'akoma ma me nyimdzee.
18. Na ɔyɛ adze a oye dɛ edze besie wo mu, Dɛ wɔdze ne nyina bɔbɔ mu afam w'ano.
19. Mbrɛ ɔbɛyɛ ma edze wo werɛ bɛhyɛ EWURADZE mu no, Makyerɛ wo ndɛ da yi, nyew, ɔwoara a.
20. Ana mennkyerɛɛw wo nsɛm eduasa a odzi mu Wɔ apam na nyimdzee ho;
21. Ama eehu nokwasɛm no nokwar a ɔyɛ, Ama edze nokwasɛm aasan akɛma hɔn a wɔsoma wo?
22. Mma nnwia ɔbɔbɔfo, osiandɛ ɔyɛ ɔbɔbɔfo ntsi, Eso mma nntseetsee amandzehunyi wɔ kuropon mu:
23. Na EWURADZE bedzi hɔn asɛm ama hɔn, Na hɔn a wɔfa hɔn afo no, ɔbɛfa hɔn kra afo.
24. Mma mmfa nyimpa a ɔyɛ ebufuw ebufuw no nyɛnko; Na mma nnye nyimpa a ɔwɔ ebufuhyew no nnkɔ:
25. Amma eennsua n'akwan, Na eennsua efir amma wo kra.
26. Mma nnyɛ hɔn a wodzi egyinamu ma binom no mu bi Anaa hɔn a wodzi akagyinamu mu baako:
27. Sɛ innyi dza edze botua a, Wo mpa a eda do mpo, wobeyi efi w'ase?
28. Mma nnyi tsetse ɔhe a W'egyanom dze esi hɔ no mmfi hɔ.
29. Ana ehu obi a ɔyɛ nsi wɔ n'edwuma mu a? Obegyina ahemfo enyim. Na onnkegyina mpapahwekwa enyim da.

## Tsir 23

1. Sɛ enye obirɛmpɔn kɛtsena edzidzii a, Dwendwen dza osi w'enyim no ho yie;
2. Na sɛ eyɛ otumfur a, Ɔno edze sekan bɛhyɛ wo meneba mu.
3. Mma wo kɔn nndɔ n'adɔkɔdɔkɔdze no; Osiandɛ ɔyɛ ndaadaa edziban.
4. Mma mmfona woho dɛ ebɛyɛ ɔhonyanyi; Gyaa woara wo nyansaa ekyir dzi.
5. Ana edze w'enyiwa besi dza onnyi hɔ do? Na ampaara dɛ ahonya fuw atsaban Dɛ ɔkɔr a otu fa sor.
6. Mma nndzi nyia ɔwɔ enyi bɔn no n'edziban, Eso mma wo kɔn nndɔ n'adɔkɔdɔkɔdze no.
7. Na mbrɛ ɔdwendwen wɔ no mu no, mbrɛ ɔtse ara nye no: Ɔka kyerɛ wo dɛ, Dzidzi na nom; Naaso ommfi n'akoma mu.
8. Trɔma a edzi no, ebɛfe egu, Na ayew wo nsɛm dɛɛdɛw no.
9. Mma nnkasa ma ɔkwasea nntse; Na obobu wo nsɛm mu nyansa no enyimtsia.
10. Mma nnyi tsetse ɔhe no mmfi hɔ; Na mma nnkɛfa egyanka no kwa mu ndɔbaa.
11. Na hɔn pomfo no yɛ otumfo; Obedzi hɔn asɛm etsia wo.
12. Fa w'akoma ma nkyerɛkyerɛ, Na w'aso ma nyimdzee nsɛm.
13. Mma mmfa asotwe nnkam abofra: Osiandɛ sɛ edze abaa hwe no a, onnkowu bi.
14. Ɔwo dze, fa abaa hwe no, Na gye ne kra fi samanadze.
15. Me ba, sɛ w'akoma hu nyansa a, Emi mara so mpo, m'akoma enyi bɛgye.
16. Nyew, me nsɛbɛ ho bɛsɛpɛw no, Sɛ w'ano ka dza ɔfata a.
17. Mma mma w'akoma n'enyiwa mmber ndzebɔnyɛfo: Na ɔwo dze, tsena EWURADZE ho suro mu adzekyee nyina:
18. Na ampaara akatua wɔ hɔ, Na w'enyidado nnkotwa tsia.
19. Me ba, tsie na hu nyansa, Na gya w'akoma kɔ kwan no mu.
20. Mma mmfa woho mmfora asabokwafo mu; Honam ho edzifodzepɛfo no mu:
21. Na ɔsabokwafo na otumfur dze, wobedzi hia: Na nkomtɔ dze ntangow bofura nyimpa.
22. Yɛ aso ma w'egya a ɔwoo wo no, Na sɛ wo na yɛ aberwa mpo a, mma mmbu no enyimtsia.
23. Tɔ nokwar, na mma nntɔn; Nyew, nyansa, na nkyerɛkyerɛ, na ntseasee so.
24. Ɔtseneneenyi n'egya bedzi ehurusi kɛsenara: Na nyia ɔwo ɔba nyansafo no, obedzi no ho dɛw.
25. Ma w'egya na wo na hɔn enyi ngye, Na ma ɔbaa a ɔwoo wo no ondzi ehurusi.
26. Me ba, fa w'akoma ma me, Na ma w'enyiwa ngye m'akwan mu.
27. Na odwamamfo yɛ mona dɔnkuronn; Na ɔbaa sansanyi yɛ bura heaheabaa.
28. Ampaara, ɔkɔ atsɛwee dɛ odwotwafo, Na ɔma nkontompɔtwafo dɔɔ so wɔ adasa mu.
29. Woana na ɔwɔ mbusu? Woana na ɔwɔ awerɛhow? Woana na ɔwɔ aperper? Woana na ɔwɔ nkɔmbɔdzi? Woana na ɔwɔ epirakur a onnyi ase? Woana na ɔwɔ enyiwa a ayɛ kɔɔ?
30. Hɔn a wokyinkyim nsa ho no a; Hɔn a wɔhwehwɛ aforafora nsa no a.
31. Mma nnhwɛ nsa aber a ɔayɛ kɔɔ no, Na orutwa no ho wɔ kɔɔpow mu no, Ber a orisian tromm no:
32. Osiandɛ ewiei no ɔsɔw dɛ ɔwɔ, Na ɔbɔ dɛ ehurutsia.
33. W'enyiwa bɔhwɛ ananadze, Na w'akoma bɛka akɔntɔnkyesɛm.
34. Nyew, ebɛyɛ dɛ nyia ɔda epo finimfin, Anaadɛ nyia ɔda hɛn mu frankadua etsifi.
35. Ebɛka dɛ, Wɔabɔbɔ me, na annka me; Wɔabor me, naaso manntse: Ebɛn aber na mibenyan? Ama maakɔhwehwɛ so bio.

## Tsir 24

1. Mma w'enyiwa mmber emumuyɛfo, Eso mma wo kɔn nndɔ dɛ enye hɔn bɛtsena:
2. Na hɔn akoma susu amenhyɛ, Na hɔn ano ka ebususɛm.
3. Wɔdze nyansa si ɔdan; Na wɔdze ntseasee ma otsim:
4. Na nyimdzee na wɔdze hyehyɛ adanmudze amaama, Ahonya a ɔsom bo na ɔyɛ fɛw a.
5. Onyansafo no ho yɛ dzen; Nyew, onyimdzefo to n'ahoɔdzen mu.
6. Na edze nyansa apam bɛkyer wo sa: Na apamfo dodow mu na amandwee wɔ.
7. Nyansa krɔn bor ɔkwasea do dodow: Ommbue n'ano wɔ kuropon ano.
8. Nyia ɔdwendwen emumuyɛ ne yɛ ho no, Adasa bɛfrɛ no obusuyɛfo.
9. Ɔkwasea n'adwembɔn a: Na ɔtwetwesinyi yɛ ekyiwadze ma adasa.
10. Sɛ etɔ bahaw wɔ ahohia da mu a, W'ahoɔdzen suar.
11. Gye hɔn a wɔtwe hɔn kɔ owu mu no, Na hɔn a aka hɔn na owu no, hwɛ sianka hɔn.
12. Sɛ edɛ, Hwɛ, yeennhu yi a: Ana nyia oker akoma no so nndwen ho? Na nyia osie wo kra no, ana no so onnyim? Ana onnkotua nyimpa biara n'edwuma ho kaw ama no?
13. Me ba, dzi ewo, na oye; Na wokyɛm a ɔyɛ w'anomu fenemfenem no:
14. Ɔno na ibohu nyansa dze ama wo kra: Sɛ inya ihu a, nna ibenya akatua, Na w'enyidado nnkotwa tsia.
15. Ao omumuyɛnyi, mma nnkɔ ɔtseneneenyi ne tsenabea atsɛwee; Mma nnsɛɛ n'ahomgyebea:
16. Na ɔtseneneenyi hwe ase mpɛn esuon, naaso ɔsoɛr bio: Na emumuyɛfo dze, mbusu butuw hɔn.
17. Sɛ wo tamfo hwe ase a, mma nndzi ehurusi, Na sɛ wofintsiw a, mma w'akoma enyi nngye.
18. Amma EWURADZE eennhu, na ɔaannyɛ no ebufuw, Na ɔaanndan n'ebufuw emmfi no do.
19. Mma nnhaw woho wɔ ndzebɔnyɛfo ntsi; Eso mma w'enyi mmber emumuyɛfo:
20. Na omumuyɛnyi nnkenya akatua biara; Emumuyɛfo kandzea bodum.
21. Me ba, suro EWURADZE na ɔhen: Mma mmfa woho mmfora hɔn a wɔtsew etua no:
22. Na hɔn mbusu bɔsoɛr awerɛfir mu; Na woana nyim afanu nyina hɔn sɛɛe?
23. Iyinom so yɛ enyansafo nsɛm. Nyimpa enyimhwɛ wɔ atsɛmbu mu nnye.
24. Nyia ɔka kyerɛ omumuyɛnyi dɛ, Eyɛ tseneneenyi no, Aman bɔdom no, amanaman bekyir no.
25. Na ɔbɛyɛ enyigye ama hɔn a wotwuw n'enyim no, Na nhyira papa bɛba hɔn do.
26. Nyia ɔma mbuae pa no, Ɔfew ano.
27. Siesie w'edwuma wɔ hamu, Na yɛ wo kwa yie; Na ekyir no si wo dan.
28. Mma nndzi dase nntsia wo nyɛnko kwa; Na mma mmfa w'ano nndaadaa.
29. Mma nnse dɛ, Dɛ mbrɛ ɔno ɔdze ayɛ me no, mo so mebɛyɛ no dɛmara; Mbrɛ nyimpa n'edwuma tse no ara na mubotua no kaw.
30. Hwɛ, mukotwaa mu wɔ ɔkwadwefo no kwa ho Na nyimpa a onnyi nyimdzee no wenyin ture ho;
31. Na, hwɛ, no mu nyinara efuw nsoɛ, Na nsason akata n'enyi, Na n'abo fasu no ebubu.
32. Ɔno na mohwɛe, na modwendwen ho yie: Muhunii, na mefaa mu nyansa.
33. Nda kakra so bio, nkomtɔ kakra, Pon wo nsa kakra na da hwɛ ɛ:
34. Ɔno na wo hia bɛba dɛ owifo, Na w'ahokyer dɛ ɔbarimba a oemia.

## Tsir 25

1. Iyinom so nye Solomon ne mbɛbusɛm a Judahen Hezekia ne mbarimba fae kyerɛwee.
2. Ɔyɛ Nyankopɔn n'enyimnyam dɛ ɔkata adze do: Na ahemfo hɔn enyimnyam nye dɛ wɔmpɛnsapɛnsa asɛm mu.
3. Mbrɛ ɔsor no krɔn a ɔkrɔn, na asaase no dɔ a ɔdɔ tse no: Dɛmara na ahemfo akoma nnyi mpɛnsampɛnsamu.
4. Yi dwetɛ mu fi no, Na egudze fi odwimfo hɔ bopue:
5. Yi omumuyɛnyi fi ɔhen enyim, Na n'ahengua betsim ndzeyɛtsenenee mu.
6. Mma nnhyehyɛ woho wɔ ɔhen enyim, Na mma nnkegyina ekunyin ananmu:
7. Na oye dɛ wɔbɛse wo dɛ, Bra sor ha; Sen dɛ wɔbɛbrɛ wo adze wɔ ɔhen a W'enyiwa tua no no enyim.
8. Mma mmpɛ ntsɛm mmfir edzi nnkɔko, Ɔno bɛyɛ na irunnhu mbrɛ n'ewiei no ebɛyɛ, Ber a wo nyɛnko egu w'enyim ase no.
9. Enye wo nyɛnko noara ndzi w'asɛm a enye no wɔ dzi no, Na mma nnda esumasɛm edzi nkyerɛ obi.
10. Amma nyia ɔbɛtse no aannyeyaw wo, Na wo nsopaa annyɛ kɛse.
11. Asɛm a wɔka no enyiwa do no, Ɔtse dɛ sika eduaba a ɔwɔ dwetɛ kɛntsɛn mu.
12. Dɛ mbrɛ sika asowamuadze, na sika mapa ntweaban tse no, Dɛmara so na onyimkafo onyansafo tse ma asowa a ɔyɛ setsie.
13. Mbrɛ otwaber mu nsukwankyɛba n'awɔw tse no, Dɛmara so na ɔbɔfo nokwafo tse ma hɔn a wɔsoma no; Osiandɛ ɔdwedwe no wuranom hɔn kra.
14. Mbrɛ nsuwusiw na mframa a ɔnntɔ nsu tse no, Dɛmara so na nyia ɔdze akyɛdze hun tuw noho no tse.
15. Abotaryɛ tsentsen na wɔdze dan ɔtsɛmbufo n'adwen, Na tɛkyerɛma bɔkɔɔ bubu mbiew.
16. Ana enya ewo? Dzi dodow a ɔbɔso wo; Amma eennyi wo, na aammfe enngu.
17. Mma mma wo nan nnyɛ wo nyɛnko fie ntsiantsia; Amma wo ho aannyɛ no mfon, na oeennkyir wo.
18. Nyimpa a odzi ne nyɛnko ho dasewia no, Ɔyɛ dua hamɛr, na nkrantsee, na egyen menaba hwironhwirom.
19. Ndabrabanyi no mu awerɛhyɛmu wɔ ɔfona da mu, Ɔtse dɛ ese a ebu, na anan a ehuan.
20. Mbrɛ obi a oyi noho efuradze wɔ awɔwber mu, na mbrɛ pirakur do nsayerɛyerɛw tse no, Dɛmara na nyia ɔtow ndwom kyerɛ awerɛhow akoma tse.
21. Sɛ ɔkɔm dze wo tamfo a, ma no edziban ma ondzi; Na sɛ nsukɔm dze no a, ma no nsu ma ɔnnom:
22. Na ɔwo ebɔsɔ gyansenama egu n'etsifi, Na EWURADZE bɛhyɛ wo ananmu.
23. Kwaamu ehum dze nyankom ba: Dɛmara so na nsekubɔ tɛkyerɛma dze ebufuhyew ba.
24. Dan etsifi duodoo mu ne tsena ye Sen dɛ enye ɔbaa a ohwinhwin bɛtsena dan kɛse mu.
25. Mbrɛ nsu nwin tse ma ɔkra a ɔrehaahaw no, Mbrɛ nsɛmpa a ofi ekyirekyir man mu tse ara nye no.
26. Mbrɛ nsunyiwa a afon, na mbasu a asɛɛ tse no, Dɛmara so na ɔtseneneenyi a ogyaa mu ma emumuyɛfo tse.
27. Ewo pii ne dzi nnye: Dɛm ntsi enyimnyam a adasa wɔhwehwɛ ma hɔnho no, ɔnnyɛ enyimnyam.
28. Nyia onntum nnhyɛ noho do no, Ɔtse dɛ kuropɔn a edwuruw na onnyi fasu.

## Tsir 26

1. Mbrɛ ɔhyewber mu esukwankyɛba tse, na mbrɛ otwaber mu nyankom tse no, Mbrɛ enyidzi so mmfata ɔkwasea ara nye no.
2. Mbrɛ ɔsorɔm a orututu fɛm fɛm tse, na mbrɛ akyemfowa a orututu tse no, Mbrɛ duabɔ a onnyi ntseasee so nnkɛyɛ edwuma ara nye no.
3. Pɔnkɔbaa fata ɔpɔnkɔ, menyiamfrɛ fata asoasopɔnkɔ, Na abaa fata nkwasea hɔn ekyir.
4. Mma nnsusu ɔkwasea no nkwaseasɛm do mmbua no, Amma wo so annyɛ dɛ ɔnoara.
5. Bua ɔkwasea wɔ no nkwaseasɛm ho, Amma ɔannyɛ noara n'enyiwa do onyansafo.
6. Nyia ɔdze asɛm suma ɔkwasea no, Otwitwa nankasa ne nan, na ɔnom mbusu.
7. Dɛ mbrɛ apakye ne nan sensɛn hɔ no: Dɛmara so na abɛbusɛm tse wɔ ɔkwasea n'anomu.
8. Mbrɛ aboɔdzembo kotoku a ɔhyɛ abo ntamu tse no, Mbrɛ nyia ɔma ɔkwasea enyidzi tse so ara nye no.
9. Mbrɛ nsoɛ si kohwira sabokwanyi ne nsamu no, Dɛmara so na abɛbusɛm tse wɔ nkwasea anomu.
10. Dɛ mbrɛ egyentofo pirapira nyimpa no, Dɛmara na nyia ɔbɔ ɔkwasea paa na nyia ɔbɔ ɔkwantsemfo paa tse ara nye no.
11. Dɛ mbrɛ bɔdɔm san kɔ ne fe ho no, Dɛmara na ɔkwasea si do yɛ no nkwaseadze ara nye no.
12. Ana ihu nyimpa a noara obu noho onyansafo? Ɔkwasea ho wɔ enyidado sen no.
13. Ɔkwadwefo dɛ, Ogyata wɔ ɔkwan mu: Ogyata wɔ abɔntsen do.
14. Mbrɛ abow twa noho apontsɛr do no, Mbrɛ ɔkwadwefo so da ne mpa do ara nye no.
15. Ɔkwadwefo dze ne nsa nu nkwansɛn mu; Naaso haw n'enyi dɛ ɔdze bɛsan n'anomu bio.
16. Ɔkwadwefo bu nankasa noho onyansafo Sen nyimpa beesuon a wotum kyerɛkyerɛ asɛm ase.
17. Ɔkwantsennyi a ɔhaw noho wɔ aperper a ɔmmfa no ho mu no, Ɔtse dɛ obi a osuo bɔdɔm n'asowa mu.
18. Mbrɛ ogyimfo a ɔtotow gyantsia, Egyen menaba, na owu gugu tse no,
PRO.26.19, Mbrɛ nyimpa a ɔdaadaa ne nyɛnko, Na ɔka dɛ, Ana nnyɛ agor na miridzi bi a, tse ara nye no.
20. Enyena sa a, ogya dum: Na bɔtomkɛka nnyi hɔ a, mansotwe gyaa.
21. Mbrɛ biriw tse ma ogyansenama, na enyena tse ma ogya no, Mbrɛ ɔmansotwenyi sɔ aperper mu ogya ara nye no.
22. Bɔtomkɛkanyi ne nsɛm tse dɛ ntrɔma dɛɛdɛw, Na osian kɔ yafun mpiatun no ho.
23. Ano hyeehyew na akoma bɔn Tse dɛ dɛtse kuraba a wɔdze dwetɛ dutu edura ho.
24. Nyia ɔtan obi no, ɔdze n'ano kata do, Na no mu dze, ɔprapra ndaadaa boa ano:
25. Sɛ ɔkasa dɛɛdɛw a, mma nngye no nndzi; Na n'akoma mu wɔ ekyiwadze esuon.
26. Kaansa enyitan dze ndaadaa kata noho mpo a, Wɔbɛda n'emumuyɛ no edzi akyerɛ mboanofo no petee.
27. Obiara a otu mona no, ɔbɔtɔ mu ara: Na nyia opirepirew ɔbo no, ɔbɛsan aba no do.
28. Tɛkyerɛma torfo kyir hɔn a oepirapira hɔn no, Na ndzɛfɛdzɛfɛw ano dze ɔsɛɛ ba.

## Tsir 27

1. Mma mmfa ɔkyena nntuw woho; Na innyim dza eda no dze bɛba.
2. Ma obi nkamfo wo, na nnyɛ woara w'ano a; Ɔhɔho ei, na nnyɛ woara w'anofamfa bi a.
3. Ɔbo yɛ dur, na anhwea yɛ pembɔɔ; Naaso ɔkwasea n'ebufuw yɛ dur sen ebien nyina.
4. Ebufuhyew yɛ etsirmɔdzen, na ebufuw yɛ ewurkadze; Na woana na obotum egyina nyinkun enyim?
5. Enyimka petee ye Sen ɔdɔ a ohuntsa.
6. Ɔnyɛnko pira wo a, ɔyɛ nokwar: Na ɔtamfo ne mfewano dze, ndaadaa a.
7. Ɔkra a ɔamee tsiatsia wokyɛm do, Na ɔkra a ɔkɔm dze no dze, adze wenwen biara yɛ no dɛw.
8. Mbrɛ anoma a ofi ne berɛbuw mu kyinkyin tse no, Mbrɛ nyimpa so a ofi ne fie kyinkyin tse ara nye no.
9. Ngo na eduhuam ma akoma dzi ehurusi: Mbrɛ nyimpa ne nyɛnko ho dɛw a ofi apam a ofi akoma mu so tse ara nye no.
10. Mma mmpa woara wo nyɛnko, na w'egya ne nyɛnko; Na mma nnkɛhɛn wo nua fie wɔ wo mbusu da no mu: Ɔnyɛnko a ɔbɛn no, oye sen onua a ɔwɔ ekyirekyir.
11. Me ba, hu nyansa, ma m'akoma ntɔ me yamu, Ama meenya bi ebua nyia ogu m'enyim ase no.
12. Ɔbadwembanyi hu mbusu, na osuma noho: Na adwenharfo dze, wotwa mu, na wohu ho amandze.
13. Fa nyia odzi ɔhɔho egyinamu no n'efuradze; Na fa nyia odzi ɔbaa sansanyi egyinamu no si ahoba.
14. Nyia ɔsoɛr anapahema dze ndze kɛse hyira ne nyɛnko no, Wobobu no ndom ama no.
15. Esusow dzendzen ber mu daa nsosɔwee Na ɔbaa a ohwinhwin, wɔsɛ pɛr:
16. Nyia ɔpɛ dɛ osianka no no, osianka mframa, Na ne nsa nyimfa mu ngo sɔnsɔn.
17. Dadze sew dadze ano; Dɛmara so na nyimpa sew ne nyɛnko enyim.
18. Nyia ɔhwɛ adɔmbadua do no, obedzi n'aba bi; Na nyia ɔsom no wura no, wobedzi no nyi.
19. Mbrɛ enyim kyerɛ enyim wɔ nsu mu no, Dɛmara so na nyimpa akoma kyerɛ nyimpa.
20. Samanadze na owumona wɔmmee ara da; Dɛmara so na nyimpa n'enyiwa mmee ara da.
21. Ogya na wɔdze sɔ sika na dwetɛ hwɛ, Na nyimpa dze, wɔdze n'ayɛyi sɔ no hwɛ.
22. Kaansa edze dwomba bɔwɔw ɔkwasea wɔ wɔdur mu afora ewu mu mpo a, No nkwaseadze nnkefi no ho ara da.
23. Bɔ mbɔdzen hu mbrɛ wo nguan ekuwekuw no tsetsee, Na hwɛ w'anantwi ekuwekuw no yie.
24. Na ahonya nntsena hɔ daa; Na aso ahenkyɛw kyɛr kodu mbasantsen nyinara do?
25. Wotwa nkyɛkyɛr, na nkyɛkyɛr momon so fefɛw, Na wɔboaboa mbepɔw do habanmba ano.
26. Nguambaa wɔ hɔ ma w'efuradze, Na mpɔnkye yɛ haban ne tsibo:
27. Na wobenya mpɔnkye enumfonsu a ɔbɔso w'edziban, na wo fiefo edziban; Na wo mbabaawa akɔhomabɔdze.

## Tsir 28

1. Emumuyɛfo guan wɔ aber a nyimpa biara nntaa hɔn do: Na atseneneefo dze, wɔyɛ ndam dɛ ogyata.
2. Asaase do mbrato ntsi na no mu ahemfo dɔɔ so: Na ɔnam nyimpa ntseaseefo na nyimdzefo do na n'ahendzi bɛkyɛr.
3. Ohianyi a ɔhaw ɔbɔbɔfo no Ɔtse dɛ nsu a ɔpra adze kɔ na ɔmma edziban mmba.
4. Hɔn a wɔpow mbra no woyi emumuyɛfo ayɛw: Na hɔn a wosie mbra no dze, wɔnye hɔn dzi aperper.
5. Ebusuyɛfo nntse atsɛmbu ase: Na hɔn a wɔhwehwɛ EWURADZE ekyir kwan no dze, wɔtse adze nyina ase.
6. Ɔbɔbɔfo a ɔnam n'emudzi mu no ye Sen nyia ɔkyea wɔ n'akwan mu, kansɛ ɔyɛ obirɛmpɔn mpo a.
7. Obiara a odzi mbra do no, ɔyɛ ɔba nyansafo: Na nyia ɔnye etumfur fa nyɛnko no, ogu n'egya n'enyim ase.
8. Nyia ɔdze nsiho na apempensi dɔr n'ahodze no, Ɔboaboa ano ma nyia ohu ɔbɔbɔfo mbɔbɔr.
9. Nyia ɔdan n'aso fi mbra ne tsie ho no, Ne mpaabɔ mpo yɛ ekyiwadze.
10. Obiara a ɔma tɔɔtsenyɛnyi tɔ kwan bɔn mu dɔnsuar no, Nankasa ɔbɔtɔ noara no mona no mu: Na hɔn a wodzi mu no dze, wobenya papa edzi.
11. Ɔhonyanyi bu noara noho onyansafo; Na ɔbɔbɔfo a ɔwɔ ntseasee no, ɔhwehwɛ no mu.
12. Sɛ atseneneefo dzi nyim a, enyimnyam kɛse ba: Na sɛ emumuyɛfo soɛr dze a, adasa dze hɔnho suma.
13. Nyia ɔkata ne mbrato do no, ɔnnkɛyɛ prɔmprɔm: Na obiara a ɔka to gua na ɔpow no, obenya ehumbɔbɔr.
14. Ahomkanyi nye nyimpa a osuro noho daa no: Na nyia opirim n'akoma no dze, ɔbɔtɔ mbusu mu.
15. Mbrɛ gyata a ɔropɔw, na osisi a origyam tse no, Dɛmara so na abɔbɔfo do ɔhen tsirmɔdzennyi tse.
16. Ɔhen a onnyi ntseasee no, na ɔhyɛ atseetsee kɛse so: Na nyia okyir enyiber no dze, ɔbɛma ne nda awar.
17. Nyimpa a wɔdze obi no bɔgyaa asoa no no, Oboguan akɔtɔ mona mu; mma nyimpa biara nnsianka no.
18. Obiara a ɔnantsew tɔɔtsen no, wɔbɛgye no nkwa, Na nyia ɔkyeakyea wɔ n'akwan mu no dze, ɔbɔhwe ase prɛko.
19. Nyia ɔdɔw n'asaase no, obenya edziban pii: Na nyia odzi akwasampafo ekyir no dze, obedzi hia ara yie.
20. Ɔnokwafo ne nhyira bobu do: Na nyia ɔpɛ ntsɛm yɛ ɔhonyanyi no dze, ɔnnkɛfa noho tɔtrɔtɔ.
21. Nyimpa enyimhwɛ nnye: Anaaso dɛ nyimpa bɔfom wɔ edziban sin ntsi.
22. Nyia ɔwɔ enyiwa bɔn no, ɔpɛ ntsɛm hwehwɛ ahonya, Naaso onnyim dɛ ohia bɛba no do.
23. Nyia otwuw nyimpa enyim no, n'ekyir no obenya enyimpa Asen nyia ɔdze ne tɛkyerɛma dzɛfɛdzɛfɛw no.
24. Obiara a owiawia n'egya anaa ne na, na ɔdɛ, Ɔnnyɛ mbrato, no; Ɔno kor no ara ɔyɛ ɔsɛɛfo nyɛnko.
25. Nyia ɔwɔ edzifodzepɛ sunsum no, okenyan mansotwe: Na nyia ɔdze no werɛ hyɛ EWURADZE mu no dze, ɔbɔdɔ seradze.
26. Nyia ɔtwer nankasa n'akoma no, ɔkwasea a: Na obiara a ɔnantsew nyansa mu no dze, wɔbɛgye no nkwa.
27. Nyia ɔma ɔbɔbɔfo no, onnkehia da: Na nyia ohuntsa n'enyiwa no dze, obenya ndom pii.
28. Sɛ emumuyɛfo soɛr a, adasa dze hɔnho suma: Na sɛ wɔhera dze a, nna atseneneefo adɔɔ so.

## Tsir 29

1. Nyia wɔka n'enyim pii naaso ɔkye no kɔn no, Wobobubu no awerɛfir mu a onnkenya ano edur.
2. Sɛ atseneneefo dzi tum a, ɔman no dzi ehurusi: Na sɛ omumuyɛnyi dzi tum dze a, ɔman no si nkrum.
3. Obiara a ɔdɔ nyansa no, ɔma n'egya dzi ehurusi: Na nyia ɔnye mbaa ehuhufo fa nyɛnko no, ɔsɛɛ n'ahodze.
4. Ɔhen dze atsɛmbu ma asaase gyina: Na nyia odzi mboaba no, obutuw no.
5. Nyia ɔdzɛfɛdzɛfɛw ne nyɛnko no, Osua n'anamɔn efir.
6. Omumuyɛnyi ne mbrato mu wɔ efir: Na ɔtseneneenyi dze, ɔtow ndwom na odzi ehurusi.
7. Ɔtseneneenyi hu ɔbɔbɔfo n'asɛm dzi ma no; Omumuyɛnyi nnyi ntseasee a ɔdze bohu.
8. Atwetwesifo sɔ kurow mu ogya: Na enyansafo dze, woyi ebufuw fi hɔ.
9. Sɛ onyansafo nye ɔkwasea nya asɛm, Na sɛ no bo fuw o, ɔserew o, ahomgye biara nnyi hɔ.
10. Bɔgyakafo kyir nyia odzi mu: Na tɔɔtsenyɛnyi dze, wɔhwehwɛ no nkwa.
11. Ɔkwasea da n'ebufuw nyina edzi: Na onyansafo dze, ɔma ɔka ekyir na ɔdwedwe no.
12. Sɛ ɔpanyin tsie atorsɛm a, N'asomfo nyinara yɛ emumuyɛfo.
13. Adze kor bi yɛ dansewa wɔ ohianyi na opoobɔnyi ho: EWURADZE na ɔtsew hɔn beenu nyina enyi do.
14. Ɔhen a obu ɔbɔbɔfo atsɛn nokwar mu no, N'ahengua betsim hɔ daa.
15. Abaa na nkaenyim ma nyansa: Na abofra a wɔato pansam dze, ɔhyɛ ne na enyito.
16. Sɛ emumuyɛfo dzi tum a, mbrato dɔɔ so: Naaso atseneneefo no bohu emumuyɛfo no hɔn asehwe.
17. Twe wo ba n'aso, na ɔbɛma wo ahomgye; Nyew, ɔbɛma wo kra enyi agye.
18. Mbrɛ enyido adzehu nnyi no, nkorɔfo yɛ basabasa: Na nyia osie mbra no dze, ahomkanyi a.
19. Wɔnndze anosɛm twe ɔsomfo aso: Na sɛ ɔtse ase mpo a, ɔmmfa nnyɛ hwee.
20. Ana ihu nyimpa a n'ano yɛ no har no a? Ɔkwasea mpo ho wɔ enyidado sen no.
21. Nyia ɔdze nkakrankakra tsetse n'akowaa fitsi mbofraber mu no, Ekyirii obenya no ayɛ dɛ ɔba.
22. Ebufuwfafo huenyan mansotwe mu, Na ebufuhyewnyi ne mbrato bu do.
23. Nyimpa no nkontompɔ bɛbrɛ no adze: Na sunsum mu ahobrɛadzenyi no benya enyidzi.
24. Obiara a ɔnye owifo kyɛ adze no, okyir noara ne kra: Ɔtse ntanka, naaso ɔnnka hwee.
25. Nyimpa ho suro sua efir: Na obiara a ɔdze no werɛ hyɛ EWURADZE mu no dze, ɔbɛyɛ sɔkyee.
26. Dodowara hwehwɛ ɔhen n'enyimpa: Naaso nyimpa n'atsɛmbu dze, ofir EWURADZE hɔ ba.
27. Ɔbrakyewnyi yɛ ekyiwadze ma atseneneefo: Na nyia ɔyɛ tɔɔtsen wɔ ɔkwan mu no dze, ɔyɛ ekyiwadze ma emumuyɛfo.

## Tsir 30

1. Jakɛ ne ba Agur, ne nsɛm; Nkɔnhyɛsɛm no. Ɔbarimba no ka kyerɛ Itiel, ɔka kyerɛ Itiel na Ukal:
2. Ampaara dɛ mayɛ mbowadze asen nyimpa biara, Nna minnyi nyimpa ne ntseasee:
3. Na munnsuaa nyansa, Eso minnyi Krɔnkrɔnnyi no ho nyimdzee.
4. Woana na ɔafow akɔ ɔsor, na ɔasan esian? Woana na ɔaboaboa mframa ano ekitsa? Woana na ɔabɔ nsu boa wɔ n'atar ano? Woana na ɔdze asaase ano nyinara etsintsim hɔ? Ne dzin dze dɛn, na ne ba ne dzin dze dɛn, sɛ inyim a ka ɛ?
5. Nyankopɔn n'asɛm biara wɔasɔ ahwɛ: Ɔyɛ kyɛm ma hɔn a wɔdze hɔn werɛ hyɛ no mu no.
6. Mma mmfa biribi nnka ne nsɛm ho, Amma ɔaannka w'enyim, na woeennhu wo dɛ ɔtorfo.
7. Ndzɛmba ebien na mebisa no wo hɔ; Mma mmfa nnkam me ansaana mewu.
8. Yi egyangyandze na atorsɛm fi me nkyɛn koraa: Mma mma me ohia anaa ahonya; Edziban a mihia ara na fa nyɛn me.
9. Amma maammee, na mammpa wo, na mannse dɛ, EWURADZE so nye woana? Anaa menndzi hia, na mennwiawia adze, Na menngu me Nyankopɔn ne dzin ho fi.
10. Mma nnsɛɛ akowaa nnkyerɛ no wura, Ɔno ɔbɔdom wo, na woebu wo fɔ.
11. Ebusuasantsen bi wɔ hɔ a wɔdom hɔn egya, Na wonnhyira hɔn na.
12. Ebusuasantsen bi wɔ hɔ a hɔn ho tsew hɔnara hɔn enyiwa do, Naaso nna wɔnnhohor hɔnho mmfii hɔn efifidze ho.
13. Ebusuasantsen bi wɔ hɔ, ao mbrɛ hɔn enyi dua tra hɔn ntɔn a! Na hɔn enyisoatsɛw amema do.
14. Ebusuasantsen bi wɔ hɔ a hɔn se ayeyɛ dɛ nkrantsee na hɔn adadaw mu se ayeyɛ dɛ asekan, Dɛ wɔdze bɔwe abɔbɔfo efi asaase do, na ehiafo efi adasa mu.
15. Esukun wɔ mbabaa beenu a wɔkeka mu dɛ, Fa ma me, fa ma me. Ndzɛmba ebiasa na wɔwɔ hɔ a wɔmmee ara da, Nyew, baanan na wɔnnse dɛ, Ayɛ yie:
16. Adakamona; na yafun bɔnyin; Asaase a nsu mmee no; Na ogya a ɔnnse dɛ, Ayɛ yie
17. Enyiwa a osi n'egya atwetwe, Na obu ne na hɔ setsie enyimtsia no, Bɔnsa mu akonkoran botutu, Na ɔkɔrmba bedzi.
18. Ndzɛmba ebiasa na wɔwɔ hɔ a wɔyɛ me nwanwa dodow, Nyew, anan na minnyim:
19. Ɔkɔr no kwan wɔ wimu; Abowatsena no kwan wɔ ɔbotan do; Nsuhɛn no kwan wɔ po mu; Na ɔbarimba no kwan wɔ akataasia ho.
20. Mbrɛ ɔbaa awartofo no kwan tse ara nye no; Odzidzi, na ɔpepa n'ano, Na ɔka dɛ, Mommbɔɔ mbusu biara.
21. Ndzɛmba ebiasa ntsi na asaase wosow, Nyew, anan ntsi, na onntum nnsoa.
22. Akowaa a oebedzi hen ntsi; Na ɔkwasea a oedzidzi amee;
23. Ɔbaa a onnyi ɔpɛfo na oenya kun; Na abaawa a odzi no wuraba adze.
24. Ndzɛmba anan wɔ hɔ a wosusuar wɔ asaase do, Naaso wɔyɛ enyansafo ara mbordo:
25. Mpataakowa yɛ kuw bi a hɔn ho nnyɛ dzen, Naaso wosiesie hɔn edziban wɔ ɔhyewber mu;
26. Twambowa yɛ mbowa a wɔyɛ mberɛw, Naaso wɔyɛ hɔn adan wɔ abotan mu;
27. Mbɛbɛw nnyi ɔhen, Naaso hɔn nyinara wɔnam ekuwekuw mu kɔ;
28. Ɔketsew a wotum dze nsa suo no mu, Naaso ɔwɔ ahemfie.
29. Ndzɛmba ebiasa na wɔwɔ hɔ a wɔkyea wɔ nantsew mu, Ampaara, baanan na hɔn kɔsu yɛ fɛw:
30. Ogyata a ɔyɛ mbowa nyinara mu ɔkatakyi, Na ɔnndan mmfi obiara enyim no;
31. Ɔsapɔnkɔ a n'asen emia; apɔnkyenyin so; Na ɔhen a obi nntsew no do etua.
32. Sɛ ayɛ nkwaseadze na ama woho do, Anaa sɛ adwen ebusudze ho a, Ɔno fa wo nsa mua w'ano.
33. Na numfonsu no bɔ na ɔma buter, Na hwen ne minkyimii na ɔma bɔgya: Dɛmara so na ebufuhyɛ ɔma aperper.

## Tsir 31

1. Ɔhen Lemuel ne nsɛm; nkɔnhyɛsɛm a ne na dze kyerɛɛ no no.
2. Wɔyɛ no dɛn, me ba? Wɔyɛ no dɛn, ao me yafumba? Na wɔyɛ no dɛn, ao m'anohoba ba?
3. Mma mmfa w'ahoɔdzen mma mbaa, Anaa w'akwan mma adze a ɔsɛɛ ahemfo.
4. Ɔmmfata ahemfo, ao Lemuel, ɔmmfata ahemfo dɛ wɔbɔnom nsa; Anaa mbapɔmba, dɛ wɔbɛse dɛ, Nsadzen wɔ hen o?
5. Amma wɔaannom, na hɔn werɛ eemmfir mbra, Na wɔaanndan amandzehunyi biara n'atsɛmbu enyi.
6. Wɔmfa nsadzen mma nyia aka no na owu no, Na nsa mma nyia no werɛ ahow no.
7. Wɔmma ɔnnom, na no werɛ mfir ne hia, Na ɔnnkɛkaa n'amandzehu bio.
8. Kasa ma hɔn a wonntum nnkasa mma hɔnho, Dzi hɔn a wɔadan hɔn egya nyinara asɛm.
9. Bue w'ano, bua atsɛn tsenenee, Na dzi abɔbɔfo na ehiafo asɛm.
10. Ɔyer nokwafo, woana benya? Na ne tsibo sen mbota koraa.
11. No kun no werɛ hyɛ no mu, Na mfaso biara nnkɔbɔ no.
12. Ɔyɛ no kun yie na nnyɛ bɔn bi, No nkwa nda nyinara.
13. Ɔhwehwɛ kuntu na asaaba, Na ɔdze ne nsa yɛ edwuma ɔpɛdo ara.
14. Ɔtse dɛ eguadzifo nsuhɛn; Ɔdze edziban fi ekyirekyir ba.
15. Ɔsoɛr so aber a adze nnyae nnkyee, Na ɔma ne fifo edziban, Na ɔdze mbaawa hɔn edwuma ma hɔn.
16. Ɔdwendwen haban ho, na ɔtɔ: Ɔdze ne nsaano aba tsetsɛw wenyin ture mu.
17. Ɔdze ahoɔdzen bɔ n'asen do, Na ɔhyɛ n'abaw mu dzen.
18. Ohu dɛ n'eguadzi yɛ mfaso: Ne kandzea so nndum anadwe.
19. Ɔdze ne nsa suo tadua mu, Na ne nsatseaba kosuo kyekyer no mu.
20. Obue ne nsamu ma abɔbɔfo; Nyew, ɔtsen ne nsa ma ehiafo.
21. Onnsuro esukwankyɛbaber mma ne fifo; Na ne fifo nyinara furafura serdaa.
22. Ɔyɛ nkuntu a woedzi mu edwin ma noho; N'efuradze yɛ ndwera pa na ɔberdum.
23. Wonyim no kun wɔ kuropon ano, Wɔ ber a ɔtse asaase do ekunyin mu no.
24. Ɔpempam ndwera ntar na ɔtontɔn; Na ɔdze abɔyamu ma oguadzinyi no.
25. Ahoɔdzen na enyidzi nye n'efuradze; Na onnsuro mber a ɔwɔ n'enyim no.
26. Obue n'ano nyansa mu; Na ayamuyie mbra wɔ ne tɛkyerɛma do.
27. Ɔhwɛ ne fiemba akwan yie, Na onndzi akwadwer edziban.
28. Ne mba bɔsoɛr, na wɔafrɛ no osiarfo; No kun so, oyi no ayɛw, dɛ,
PRO.31.29, Mbaa pii na wɔayɛ no nokwardzi mu, Na ɔwo dze, esen hɔn nyinara koraa.
30. Enyimpa ndaadaa a, na ahoɔfɛw so adze gyangyan a, Na ɔbaa a osuro EWURADZE no dze, ɔnoara na wobeyi no ayɛw.
31. Wɔmma no ne nsaano aba bi; Na wɔmma no ndwuma nyi no ayɛw wɔ kuropon mu.

