# Daniel

## Tsir 1

1. Judahen Jehoiakim n'ahendzi afe a otsia ebiasa no mu no, na Babilɔnhen Nebukadenezar baa Jerusalɛm botuu hyɛɛ no do.
2. Na EWURADZE dze Judahen Jehoiakim na Nyankopɔn fie nkɔɔpow no mu bi hyɛɛ ne nsa; na ɔsoae kɔr n'abosomfie wɔ Sinar asaase do: na ɔdze nkɔɔpow no baa no bosom akoradzedan no mu.
3. Na ɔhen no kasaa kyerɛɛ ɔsomfopanyin Aspenaz, dɛ ɔmfa Israelmba no mu binom mbra, hɔn a wɔyɛ ahen asefo na ekunyin no;
4. mberantsewa a wonndzii dzɛm, na mbom hɔn ho yɛ fɛw, na hɔn enyi atsew nyansa nyina mu, na wonyim dze, na wohu nyimdzee mu, na wɔfata dɛ wɔsom wɔ ɔhen no n'ahemfie; na ɔnkyerɛ hɔn ma wonsua Kaldeafo nwoma na kasa.
5. Na ɔhen no hyɛɛ dɛ wɔmma hɔn ahendziban na ne nsa a ɔnom no bi daa daa nyina, na wɔnnyɛn hɔn mfe ebiasa; na ɔno ekyir no wɔmbɔsom ɔhen no.
6. Na hɔn mu bi a wofi Judamba mu nye Daniel, Hanania, Misael, na Azaria.
7. Na ɔsomfopanyin no totoo hɔn edzin: ɔtoo Daniel dzin Bɛltesasar; na ɔtoo Hanania dzin Sadrak; na ɔtoo Misael dzin Mesak; na ɔtoo Azaria dzin Abednego.
8. Na Daniel suae wɔ n'akoma mu dɛ ɔremmfa ahendziban anaa ne nsa a ɔnom no nngu no ho fi: dɛm ntsi ɔserɛɛ ɔsomfopanyin no amma oeenngu no ho fi.
9. Na Nyankopɔn maa Daniel nyaa ɔsomfopanyin no enyim enyimpa na ayamuhyehye.
10. Na ɔsomfopanyin no see Daniel dɛ, Musuro mo wura ɔhen a ɔahyehyɛ hom edziban na anondze: na ɔbɛyɛ dɛn ntsi na obohu hom enyim mbɔbɔmbɔbɔr akyɛn mberantsewa a wɔyɛ hom etsipɛmfo no? Hom reyɛ ma me tsir ato wɔ ɔhen enyim.
11. Nna Daniel see ɔsomfo a ɔsomfopanyin dze no esi Daniel, Hanania, Misael na Azaria do no, dɛ:
12. Meserɛ wo, sɔ wo nkowaa hwɛ dadu: na wɔmma hɛn fan ma yendzi, na nsu ma yɛnnom.
13. Nkyii so ma wɔnhwɛ hɛn enyim, na hɔn so a wodzi ahendziban bi no hɔn enyim wɔ w'enyim: na mbrɛ ɔwoara ibohu no, enye wo nkowaa ndzi.
14. Nna otsiee hɔn wɔ asɛm yi mu, na ɔsɔɔ hɔn hwɛɛ dadu.
15. Na dadu ekyir no, hɔn enyim yeyɛɛ fɛɛfɛw, na hɔn honam yeyɛɛ abran seen mberantsewa a wodzii ahendziban no bi no nyinara.
16. Nna ɔsomfo no yii hɔn edziban, na hɔn nsa a nkyɛ ɔwɔ dɛ wɔnom no fii hɔ, na ɔmaa hɔn fan.
17. Na mberantsewa baanan yi dze, Nyankopɔn maa hɔn nyimdzee, na nwomasua na nyansa nyina mu enyitsew: na Daniel nyaa ntseasee wɔ enyido adzehu na adaaso nyinara mu.
18. Na da a ɔhen no hyɛɛ dɛ wɔmfa hɔn mbra no durii no, ɔsomfopanyin no dze hɔn baa Nebukadenezar enyim.
19. Na ɔhen no nye hɔn twetwee nkɔmbɔ; na hɔn nyinara mu woennhu obiara a ɔtse dɛ Daniel, Hanania, Misael, na Azaria: dɛm ntsi wɔbɛkaa ɔhen no n'apamfo ho.
20. Na asɛm biara a ɔfa nyansa na ntseasee ho a ɔhen no bisaa hɔn mu no, ohun hɔn dɛ woye mpɛn du sen nkongyaayifo na nkaberkyerfo a wɔwɔ n'ahenman mu no nyinara.
21. Na Daniel tsenaa hɔ araa dze kodur ɔhen Sirus n'afe a odzi kan no mu.

## Tsir 2

1. Na Nebukadenezar n'ahendzi afe a otsia ebien no mu no, na Nebukadenezar sosoo adaa; na no werɛ howee, na ne nda fii no do kɔree.
2. Nna ɔhen no hyɛɛ dɛ wɔnkɛfrɛ nkongyaayifo, na nkaberkyerfo, na abayifo, na Kaldeafo dɛ wɔmbɛkyerɛ ɔhen n'adaaso no. Nna wɔbae begyinagyinaa ɔhen no enyim.
3. Na ɔhen no see hɔn dɛ, Maso daa bi, na moho hiahia me dɛ mebɛkaa daa no na mehu ne nkyerɛase.
4. Nna Kaldeafo no kasaa kyerɛɛ ɔhen no wɔ Siria kasa mu, dɛ, Ɔhen nya nkwa daa; ka daa no kyerɛ wo nkowaa, ma yɛnkyerɛ ase.
5. Ɔhen no buae see Kaldeafo no dɛ, Dza maka no ara na maka: sɛ hom annkyerɛ me daa no na n'ase a, wobotwitwa hom mu esinesin, na wɔadan hom efi sumina.
6. Na sɛ hom kyerɛ daa no na n'ase a, hom benya mo hɔ akyɛdze na akatua na enyidzi kɛse: dɛm ntsi hom nkyerɛ me daa no na n'ase.
7. Wobuaa no mpɛn ebien see dɛ, Ma ɔhen nka daa no nkyerɛ no nkowaa, ma yɛnkyerɛ ase.
8. Ɔhen no buae see dɛ, Muhu no pefee dɛ mber ara na hom regye, osiandɛ hom nyim dɛ sɛ mekasa a menndan m'ano.
9. Na sɛ hom amma mennhu daa no a, ɔno adze bɛyɛ hom: osiandɛ hom ahyehyɛ atorsɛm na nsɛmfun dɛ hom rebɛka no m'enyim, ekodu dɛ mebɛsakyer m'adwen: dɛm ntsi hom nka daa no nkyerɛ me, ma munhu dɛ hom botum akyerɛ me ase.
10. Kaldeafo no buae wɔ ɔhen no enyim see dɛ, Nyimpa biara nnyi asaase do a obotum akyerɛ ɔhen n'asɛm yi: siantsir nye dɛ ɔhen, owura, anaa otumfo biara mmbisaa nkongyaayifo, anaa nkaberkyernyi, anaa Kaldeanyi biara hɔ asɛm a ɔtse dɛm pɛn.
11. Na asɛm a ɔyɛ dzen na ɔhen ribisa yi, na obiara nnyi hɔ a obotum akyerɛ wɔ ɔhen enyim, gyedɛ abosom a hɔn tsenabea nnyi adasa mu no.
12. Iyi ntsi na ɔhen no no bo fuwii na n'enyi beer kɛse, na ɔhyɛɛ dɛ wonku Babilɔn enyansafo no nyinara.
13. Nna wɔhyɛɛ mbra dɛ wonku enyansafo no; na wɔhwehwɛɛ Daniel na ne n'anyɛnkofo no dɛ woboku hɔn.
14. Nna Daniel dze kasa pa na adwenmutsewee bisaa ɔhen ne safohen Ariok a nna oepue dɛ orukoku Babilɔn enyansafo no dɛ;
15. Ɔyɛ dɛn na mbra a ɔyɛ dzen dɛm fi ɔhen no hɔ yi? Nna Ariok kaa asɛm no kyerɛɛ Daniel.
16. Na Daniel kɔr dan mu kɛserɛɛ ɔhen no dɛ ɔmma no ber, na ɔbɛkyerɛ daa no ase akyerɛ no.
17. Nna Daniel kɔr ne fie, na ɔkɛdaa nsɛm no edzi kyerɛɛ ne mfɛfo Hanania, Misael, na Azaria:
18. dɛ wɔnserɛ ɔsor Nyankopɔn hɔ mbɔbɔrhu wɔ esumasɛm yi ho; amma woeennkuku Daniel na n'anyɛnkofo no aannka Babilɔn enyansafo nkaa no ho.
19. Na woyii esumasɛm no kyerɛɛ Daniel wɔ anadwe enyido adzehu mu. Nna Daniel hyiraa ɔsor Nyankopɔn.
20. Daniel kaa dɛ, Nhyira nka Nyankopɔn dzin daa daa: Ɔno na nyansa na tum dzi wɔ no:
21. Na ɔno na ɔsakyer mber na hyɛber: Otu ahen, na ɔhyɛ ahen: Ɔma enyansafo nyansa, Na hɔn a wɔwɔ ntseasee no, nyimdzee.
22. Ɔda ndzɛmba a no mu dɔ na osuma edzi: Onyim dza ɔwɔ sum mu, na kan nye no tse.
23. Meda wo ase, miyi wo ayɛw, Ɔwo, m'egyanom Nyankopɔn, Ama me nyansa na tum, Na afei ama mehu dza yebisaa wo no: Na ɔwo na ama yeehu ɔhen no n'adaaso.
24. Dɛm ntsi Daniel kɔr Ariok a ɔhen no ahyɛ no dɛ onku Babilɔn enyansafo no nkyɛn: kɛsee no dɛ: Mma nnsɛɛ Babilɔn enyansafo no: fa me kɔ ɔhen no enyim, na mebɛkyerɛ daa no ase akyerɛ no.
25. Nna Ariok yɛɛ ntsɛm dze Daniel baa ɔhen no enyim, na mbrɛ ɔsee nye yi, Mehu Juda ndɔmmumkɔfo no mu banyin bi a ɔbɛma ɔhen ehu daa no na nkyerɛase no.
26. Ɔhen no buae see Daniel a ne dzin dze Bɛltesasar no dɛ, Ana ɔwo ibotum ama mehu daa a maso no, na ne nkyerɛase no?
27. Daniel buaa ɔhen no see dɛ, Esumasɛm a ɔhen ebisa yi enyansafo, nkaberkyerfo, nkongyaayifo, anaa sebramufo runntum nkyerɛ ɔhen;
28. na mbom Nyankopɔn bi wɔ sor a ɔda esumadze edzi, na ɔno na ɔama ɔhen Nebukadenezar ehu dza daakye ɔbɛba no. Wo daa no, na w'enyido adzehu wɔ wo mpa do no, nye yinom:
29. ɔwo, ɔhen, eda wo mpa do no, edwendween pii, na dza daakye ɔbɛba no: na nyia ɔda esumadze edzi no eyi akyerɛ wo no.
30. Na emi dze, nnyɛ nyansa biara a mowɔ kyɛn atseasefo nyina ntsi na woeyi esumasɛm yi akyerɛ me, na mbom mbrɛ ɔbɛyɛ a wɔbɛma ɔhen ehu nkyerɛase no, na ɔwoara ehu w'akoma mu nsusui ntsi a.
31. Ɔwo, ɔhen, ihun ohonyi kɛse bi. Ohonyi yi a ɔso, na ɔhyerɛn hyɛnn yi, begyinaa w'enyim; nna n'enyim yɛ hu.
32. Ohonyi yi dze, ne tsir yɛ sika pa, n'akoko na n'abasa dwetɛ a, ne yafun na n'aserɛ boran a,
DAN.2.33, n'anantu dadze a, n'anansa dadze fa na dɛtse fa.
34. Ehwɛe araa kodur dɛ ɔbo bi a wɔnndze nsa twae tsewee bɔhwee ohonyi no n'anansa a ɔyɛ dadze na dɛtse no do, na obubuu no pɔsɔpɔsɔ.
35. Nna dadze, dɛtse, boran, dwetɛ, na sika no bɔɔ mu bubuu pɔsɔpɔsɔ dɛ ɔpɛber mu ewuporowee ntsɛw; na mframa soaa hɔn nyina kɔree, dɛ woennhu hɔn beebiara bio: na ɔbo a ɔbɔbɔɔ ohonyi no do no, bɛyɛɛ bepɔw kɛse, na ɔhyɛɛ asaase nyina do ma.
36. Iyi nye adaaso no; na yɛbɛka ne nkyerɛase no so wɔ ɔhen enyim.
37. Ɔwo, ɔhen, eyɛ ahemfo hen a ɔsor Nyankopɔn dze ahendzi, tum, ahoɔdzen, na enyimnyam no ama wo;
38. na beebiara mbrɛ adasamba, hambowa, na ɔsor ntumbowa wowɔe no, ɔdze hɔn ahyɛ wo nsa, na ɔahyɛ wo dɛ dzi hɔn nyinara do tum: ɔhen, ɔwo nye sika tsir no.
39. Na ɔwo w'ekyir na ahendzi fofor bi so bɔsoɛr a ɔnnto wodze: na ahendzi bi so a otsia ebiasa a ɔyɛ boran dze a, obedzi asaase nyina do tum.
40. Na ahendzi a otsia anan no bɛyɛ dzen dɛ dadze: susuampa dɛ dadze bubu adze nyinara pɔsɔpɔsɔ na ɔbrɛ no adze no: dɛmara na obobubu pɔsɔpɔsɔ na ɔadwerew iyinom nyinara.
41. Na dɛ mbrɛ ihun anansa na anansɔba dɛ fa yɛ ɔwemfo dɛtse na fa so yɛ dadze no, ahendzi no mu bɛpaapaa; na mbom dadze dzenyɛ bɛba mu hɔ, susuampa dɛ ihun dɛ wɔdze dadze afora awendɛtse mu ntsi.
42. Na dɛ mbrɛ anansɔba no mu bi yɛ dadze, na bi so yɛ awendɛtse no, dɛmara so na ahendzi no mu fa bɛyɛ dzen, na fa so bɛyɛ mberɛw.
43. Na dɛ mbrɛ ihun dɛ wɔdze dadze afora awendɛtse mu no, wɔdze hɔn ho bɔfora adasa asefo mu; na wɔremmfemfam hɔnho, dɛ mbrɛ dadze nnye awendɛtse nndzi afora no.
44. Na ahemfo no hɔn nda no mu na ɔsor Nyankopɔn bɛma ahendzi a wɔrennsɛɛ no da, eso wɔrenndan n'ahendzi nngya ɔman fofor bi do; na obobu ahendzi yinom pɔsɔpɔsɔ na ɔama ɔasa, na ɔnodze begyina daa.
45. Susuampa dɛ ihun ɔbo bi a wɔnndze nsa twae fii bepɔw no mu tsewee, na obobubuu dadze no, boran, awendɛtse, dwetɛ, na sika no pɔsɔpɔsɔ no: Nyankopɔn kɛse no ama ɔhen ehu dza daakye ɔbɛba: na daa no yɛ nokwar, na ne nkyerɛase no si pi.
46. Nna ɔhen Nebukadenezar dze n'enyim boom famu, na ɔkotowee sɔɔr Daniel, na ɔhyɛɛ dɛ wɔmbɔ Daniel ayɛyɛdze afɔr na nduhuam afɔr.
47. Ɔhen no see Daniel dɛ, Ampaara wo Nyankopɔn nye enyame mu Onyame, na ahemfo Wura, na esumasɛm yikyerɛfo, ɔnam dɛ ɔwo na etum ada esumasɛm yi edzi.
48. Nna ɔhen no yɛɛ Daniel ɔkɛse, na ɔmaa no akyɛdze akɛse pii, na ɔmaa odzii tum wɔ Babilɔn asaase nyinara do, na ɔbɛyɛɛ ambrado tsitsir wɔ Babilɔn enyansafo nyinara do.
49. Na Daniel serɛɛ ɔhen no ma ɔyɛɛ Sadrak, Mesak, na Abednego Babilɔn asaase mu nsɛm do ahwɛfo: na Daniel dze, ɔtsenaa ɔhen no n'aban mu.

## Tsir 3

1. Ɔhen Nebukadenezar yɛɛ sika honyi a ne tsentsen yɛ basafa duenum, na ne tɛtɛr basafa kor na fa: na ɔdze sii Dura tɛtɛr mu, wɔ Babilɔn asaase do.
2. Nna ɔhen Nebukadenezar somae ma wokehyiahyiaa amansin ahemfo, abakomafo, ambradofo, atsɛmbufo, afotosamfo, apamfo, mbrakyerɛfo, na asaase no do etumfo nyinara dɛ wɔmbra honyi a ɔno ɔhen Nebukadenezar dze esi hɔ no no mpuei ase.
3. Nna amansin ahemfo, na abakomafo, na ambradofo, atsɛmbufo, afotosamfo, apamfo, mbrakyerɛfo, na asaase no do etumfo no nyinara boaa ano behyiaa dɛ worubopue honyi a ɔhen Nebukadenezar dze esi hɔ no; na wobegyinaa honyi a Nebukadenezar dze esi hɔ no enyim.
4. Nna ɔsɛn no tseatseaa mu kɛse dɛ, Amanaman, na kasa horow, hom na wɔahyɛ hom,
DAN.3.5, dɛ, aber biara a hom bɛtse abɛn, dodogya, nsankutsen, sambuka, bɛntasanku, na bɔtɔwasanku, na nsanku horow nyina ne ndze no, hom nhwe ase nkotow nsɔr sika honyi a ɔhen Nebukadenezar dze esi hɔ no:
6. na obiara a ɔannhwe ase annkotow annsɔr no, amonmu no ara wɔbɔtow no akyen fononoo gya framfram no mu.
7. Dɛm ntsi aber a aman no nyinara tsee abɛn, dodogya, nsankutsen, sambuka, bɛntasanku, na nsanku horow nyina ne ndze no, nna amanaman, na kasa horow no nyinara hwehwee ase kotowee sɔɔr sika honyi a ɔhen Nebukadenezar dze esi hɔ no.
8. Dɛm ntsi aber no ara mu no, Kaldeafo binom kɔree kɔtoatoaa Jewfo no ano.
9. Wɔkɛsee ɔhen Nebukadenezar dɛ, Ɔhen, nya nkwa daa.
10. Ɔhen, ɔwoara na ahyɛ mbra dɛ nyimpa biara a ɔbɛtse abɛn, dodogya, nsankutsen, sambuka, bɛntasanku, bɔtɔwasanku, na nsanku horow nyinara ne ndze no, ɔnhwe ase nkotow nsɔr sika honyi no:
11. na obiara a ɔannhwe famu annkotow annsɔr no, wɔntow no nkyen fononoo gya framfram no mu.
12. Jewfo bi wɔ hɔ a ayɛ hɔn Babilɔn asaase mu nsɛm do ahwɛfo, Sadrak, Mesak, na Abednego; ɔhen, mbarimba yinom, woemmbu wo bi: wɔnnsom w'abosom, eso wɔnnkotow nnsɔr sika honyi a edze esi hɔ no.
13. Nna Nebukadenezar kaa no ebufuw na ebufuhyew mu dɛ wɔmfa Sadrak, Mesak, na Abednego mbra. Nna wɔdze dɛm mbanyin yi begyinaa ɔhen no enyim.
14. Nebukadenezar buae see hɔn dɛ, Ao Sadrak, Mesak, na Abednego, aso hom boapa ara na hom nnsom mo bosom, eso hom nnkotow nnsɔr sika ohonyi a medze esi hɔ no?
15. Afei dze sɛ hom esiesie hom ho dɛ aber a hom bɛtse abɛn, dodogya, nsankutsen, sambuka, bɛntasanku, na bɔtɔwasanku, na nsanku horow nyina ne ndze no, hom bɔhwe ase akotow asɔr ohonyi a mayɛ no a, oye: na sɛ hom annkotow annsɔr no a, dɔnhwer no mu ara wɔbɔtow hom egu fononoo gya framfram no mu; na bosom kor a ɔbɛgye hom efi me nsamu no nye woana?
16. Sadrak, Mesak, na Abednego buae see ɔhen no dɛ, Ao Nebukadenezar, onnhia hɛn dɛ yebobua wo asɛm yi mu bi.
17. Sɛ ɔba no dɛm a, hɛn Nyankopɔn a yɛsom no no obotum dɛ ɔgye hɛn fi fononoo gya framfram no mu; na ɔno na ɔbɛgye hɛn efi ɔwo, ɔhen, wo nsamu.
18. Na sɛ annyɛ dɛm mpo a, ɔhen, hu dɛ yɛronnsom w'abosom, eso yɛronnkotow nnsɔr ohonyi a edze esi hɔ no da.
19. Nna ebufuhyew hyɛɛ Nebukadenezar ma, na n'enyim sakyeree tsiaa Sadrak, Mesak, na Abednego: dɛm ntsi ɔkasae, na ɔhyɛɛ dɛ wɔmma fononoo no ndɔ mpɛn ara esuon nkyɛn mbrɛ ɔtɔ dɛ wɔma ɔdɔ.
20. Na ɔhyɛɛ mbanyin akatakyi bi a wɔwɔ no dɔm no mu no dɛ wɔnkyekyer Sadrak, Mesak, na Abednego, na wɔnkɔtow hɔn ngu fononoo gya framfram no mu.
21. Nna wɔkyekyeer hɔn wɔ hɔn ntwontwo (togaase), hɔn sorntar na hɔn egugudo, na hɔn ntar nkaa no mu, na wɔtoow hɔn guu fononoo gya framfram no mu.
22. Na ɔnam dɛ wɔnam ɔhen no ne mbrasɛm dzendzen no do ama fononoo no adɔ huruhuru mbordo ntsi, ogyaframee no kum mbanyin a wɔdze Sadrak, Mesak, na Abednego kɔree no.
23. Na mberantsɛ baasa yi, Sadrak, Mesak, na Abednego a wɔakyekyer hɔn no kɔhwee fononoo gya framfram no mu.
24. Na ɔhen Nebukadenezar no ho boow no, na ɔsoɛɛr ntsɛmara: obisaa n'apamfo no dɛ, Ana nnyɛ mbanyin baasa a wɔakyekyer hɔn na yɛtoow hɔn guu ogya no mu? Wobuaa ɔhen no dɛ, Nyew, Ɔhen, ɔnoara nye no.
25. Obuaa hɔn dɛ, Hwɛ, muhu mbanyin baanan a wɔasan hɔn nenam ogya no mu, na hwee nnyɛɛ hɔn; na nyia otsia anan no no hwɛbea tse dɛ abosomba bi.
26. Nna Nebukadenezar twee bɛɛn fononoo gya framfram no ano: na ɔkasaa dɛ, Sadrak, Mesak, na Abednego, hom, ɔsorsor Nyankopɔn no nkowaa, hom mpue mbra ha. Nna Sadrak, Mesak, na Abednego fii ogya no mu puei.
27. Nna amansin ahemfo, abakomafo, na ambradofo, na ɔhen no n'apamfo a wobehyiae no, hun mbanyin yi dɛ ogya no ennya hɔn nyimpadua do tum, eso hɔn tsinhwi ennhum, hɔn ntwontwo (togaase) annsakyer, na eso ogya hua ammfa hɔn do.
28. Nebukadenezar see dɛ, Nhyira nka Sadrak, Mesak, na Abednego hɔn Nyankopɔn a ɔasoma no bɔfoe ma ɔabɛgye no nkowaa a wɔdze hɔn werɛ tweer no, na ɔasakyer ɔhen n'asɛm no, na oegyaa hɔn nyimpadua mu ama, amma wɔaannsom ɔbosom biara anaa wɔaannkotow annsɔr no, gyedɛ hɔnankasa hɔn Nyankopɔn.
29. Dɛm ntsi mehyɛ mbra, dɛ ɔman, amanaman, na kasa horow biara a ɔbɛka asɛmbɔn bi etsia Sadrak, Mesak, na Abednego hɔn Nyankopɔn no, wobotwitwa hɔn mu esinesin, na wɔayɛ hɔn efi dɛ sumina: osiandɛ tum biara nnyi hɔ a otum gye nkwa dɛ iyi.
30. Nna ɔhen no maa Sadrak, Mesak, na Abednego hɔn dzibew krɔnee wɔ Babilɔn asaase do.

## Tsir 4

1. Ɔhen Nebukadenezar dze kɛma aman, amanaman, na kasa horow a wɔtse asaase do nyina dɛ; ma onsi hom yie mbordo.
2. Nsɛnkyerɛdze na anwanwadze a Ɔsorsor Nyankopɔn ayɛ ama me no, mohwɛ a, oye dɛ mebɛka akyerɛ hom.
3. Mbrɛ ne nsɛnkyerɛdze no dua yɛ akɛse a! Na mbrɛ n'anwanwadze no dua yɛ dzen a! N'ahendzi yɛ daa ahendzi, na no tumdzi fi mbasantsen kesi mbasantsen do.
4. Emi Nebukadenezar metse dwudwoodwo wɔ me fie, na mo ho tɔɔ me wɔ m'aban mu.
5. Minyaa adaaso bi a ɔmaa mo bo tui; na me mpa do adwendwen na m'enyido adzehu haaw me.
6. Dɛm ntsi mehyɛɛ mbra dɛ wɔmfa Babilɔn enyansafo nyina mbra m'enyim, ma wɔmbɛkyerɛ me adaaso no ase.
7. Nna nkongyaayifo, nkaberkyerfo, Kaldeafo, na sebramufo bae: na mekaa adaaso no wɔ hɔn enyim; naaso wɔamma mennhu ne nkyerɛase.
8. Na n'ekyir no, Daniel a ne dzin nye Bɛltesasar, dɛ mbrɛ mo bosom ne dzin tse no, na abosom krɔnkrɔn nyina hɔn sunsum wɔ no mu no, baa m'enyim: na mekaa adaaso no wɔ n'enyim, dɛ,
DAN.4.9, Bɛltesasar, nkongyaayifo wura, osiandɛ minyim dɛ abosom krɔnkrɔn no hɔn sunsum wɔ wo mu, na esumasɛm biara nnhaw wo ntsi, ka m'adaaso a muhunii wɔ enyido adzehu mu no na ne nkyerɛase no kyerɛ me.
10. Mbrɛ m'enyido adzehu wɔ me mpa do tse no nye yi: Muhun dɛ dua bi si asaase finimfin a ɔyɛ tsentsenntsen.
11. Dua no nyinii, na ɔyɛɛ dzen, na ne tsentsen kodur sor, na wohunii wɔ asaase do beebiara.
12. Na n'ahaban yɛ fɛw, na no nsowee pii, na edziban wɔ mu ma nyimpa nyina: hambowa gyee nwin wɔ ase, na wimu ntumbowa sisii n'abaw do, na abɔdze nyina dzidzii do.
13. Muhunii wɔ m'enyido adzehu mu wɔ me mpa do no mu dɛ, ɔweɔmfo krɔnkrɔnnyi bi fi sor dwirii.
14. Ɔtseaa mu dzendzen see dɛ, Hom ntow dua no nto famu, na hom ntwitwa n'abaw no, hom mpo n'ahaban ngu, na hom mbɔ no nsowee mpetse: wɔmma mbowa nguan mfi ase, na ntumbowa mfi m'abaw no do.
15. Naaso hom ngya no ndwow dusin wɔ asaase mu, wɔ dadze na boran mpokyerɛ mu, wɔ hamu nkyɛkyɛr momon mu; na ɔsor bɔsu mfɔw no, na ɔnye mbowa nwe asaase do efuw:
16. n'adwen nsakyer ngyaa nyimpa dze yɛ, na wɔmma no mbowa adwen; na mfe esuon ntwa ne tsir do.
17. Aweɔmfo krɔnkrɔn no do na atsɛn yi nam, na akrɔnkrɔmfo asɛm do na adze yi sii: ama atseasefo eehu dɛ Ɔsorsornyi no dzi nyimpa ahendzi do tum, na ɔdze ma obiara a ɔpɛ, na ɔdze nyimpa mu ɔhobrɛadzenyi biara si do.
18. Adaaso yi na emi ɔhen Nebukadenezar mehu: na ɔwo, Bɛltesasar, ka nkyerɛase no kyerɛ me, osiandɛ enyansafo a wɔwɔ m'ahendzi mu nyinara enntum amma mennhu nkyerɛase no; na ɔwo dze, ibotum, osiandɛ abosom krɔnkrɔn sunsum wɔ wo mu.
19. Nna Daniel a ne dzin dze Bɛltesasar no no ho boow no kakra ara sann, na n'adwen haaw no. Ɔhen no see no dɛ, Bɛltesasar, mma daa no, anaa ne nkyerɛase no nnhaw wo. Bɛltesasar buae see dɛ, Mo wura, nkyɛ adaaso no mfa hɔn a wokyir wo ho, na ne nkyerɛase mfa w'ahohiahiafo ho.
20. Dua no a ihunii a onyinii na ɔyɛɛ dzen a ne tsentsen kɛpeem sor, na wohun no wɔ wiadze nyina;
21. na n'ahaban yɛ fɛw, na no nsowee pii, na edziban wɔ mu ma nyimpa nyina; na hambowa tsetse ase, na wimu nnoma sisi n'abaw do no
22. nye ɔwo, ɔhen a enyin, na ayɛ dzen: osiandɛ wo kɛseyɛ enyin, na ekodu sor, na wo tumdzi ekodu asaase ewiei.
23. Na susuampa dɛ ɔhen hun ɔweɔmfo krɔnkrɔnnyi bi dɛ ofi sor dwirii bɛsee dɛ, Hom ntow dua no nto famu, na hom nsɛɛ no; naaso hom ngyaa no ndwow dusin wɔ asaase mu, wɔ dadze na boran mpokyerɛ mu, wɔ hamu nkyɛkyɛr momon mu; na ɔsor bɔsu mfɔw no, na ɔnye hambowa ndzidzi nkodu dɛ mfe esuon botwa ne tsir do no;
24. ɔhen, nkyerɛase no nye yi, na ɔyɛ Ɔsorsornyi no ne ntsea a ɔaba mo wura ɔhen do.
25. Wɔbɛpam wo efi nyimpa mu, na enye hambowa atsena, na wɔama awe efuw dɛ anantwi, na ɔsor bɔsu afɔw wo, na mfe esuon etwa wo tsir do; ekodu dɛ ibohu dɛ Ɔsorsornyi no dzi tum wɔ nyimpa ahendzi do, na ɔdze ma obiara a ɔpɛ.
26. Na dɛ mbrɛ wɔhyɛɛ dɛ wongyaa dua no ndwow dusin no; sɛ inya hu dɛ Ɔsorsor dzi tum a, w'ahendzi begyina ama wo.
27. Dɛm ntsi, ɔhen, ma m'afotu nsɔ w'enyi, na fa, ndzeyɛtsenenee pon wo bɔn, na fa abɔbɔfo do mbɔbɔrhu pepa w'emumuyɛ; dɛ bi a wɔbɛma w'eyiedzi awar a.
28. Iyi nyina baa ɔhen Nebukadenezar do.
29. Abosoom duebien ekyir no, dabi nna ɔhen no nenam Babilɔn ahemfi no etsifi,
DAN.4.30, na ɔkasae see dɛ, Ana nnyɛ Babilɔn kɛse a menam m'ahoɔdzen tum na mo tumdzi enyimnyam do makyekyer ayɛ m'ahendzi tsenabea no nye yi bi?
31. Ɔhen no n'ano da asɛm no do ara, nna ndze bi fi sor baa dɛ, Ɔhen Nebukadenezar ei, ɔwo na wɔreka kyerɛ wo, dɛ: ahendzi no efi wo nsamu kɔ.
32. Na wɔbɛpam wo efi nyimpa mu, na enye hambowa akɛtsena; wɔbɛma awe efuw dɛ anantwi, na mfe esuon etwa wo tsir do; ekodu dɛ ibohu dɛ Ɔsorsornyi no dzi tum wɔ nyimpa ahendzi do, na ɔdze ma obiara a ɔpɛ.
33. Dɔn no mu ara na asɛm no baa mu wɔ Nebukadenezar do: na wɔpaam no fii nyimpa mu, na ɔwee efuw dɛ anantwi, na ɔsor bɔsu fɔɔw no honam, dze kodur dɛ ne tsinhwi fuuw dɛ ɔkɔr ntɛkyerɛ, na n'awerɛw yɛɛ dɛ nnoma dze.
34. Na nda no n'ewiei no, emi Nebukadenezar memaa m'enyi do hwɛɛ ɔsor, na me ntseasee sanee baa mo hɔ, na mihyiraa Ɔsorsornyi no, na miyii nyia ɔtse ase daa no ayɛw, mekamfoo no; dɛ no tumdzi yɛ daa tumdzi, na n'ahendzi fi mbasantsen kesi mbasantsen:
35. na asaase do atsefo nyina wommbu hɔn hwee: na ɔyɛ dɛ mbrɛ ɔpɛ wɔ ɔsor dɔm mu, na asaase do atsefo mu: na obi nnyi hɔ a obotum esianka ne nsa, anaa oebisa no dɛ, Ebɛnadze na ereyɛ yi?
36. Aber no ara na me ntseasee sanee baa mo hɔ; na m'ahendzi enyimnyam ntsi mo tumdzi na me hyerɛn sanee baa mo hɔ; na m'apamfo na m'ebirɛmpɔn bɔhwehwɛɛ me; na wotsintsiim me wɔ m'ahendzi mu, na wɔdze akɛseyɛ a ɔkyɛn kaa mo ho.
37. Afei emi, Nebukadenezar, miyi ɔsor Hen ayɛw, na muhuhor no, na mekamfo no; dɛ no ndwuma nyinara yɛ nokwardzi, na n'akwan yɛ atsɛmbudze: na hɔn a wɔnantsew ahopɔw do no, otum dɛ ɔbrɛ hɔn adze.

## Tsir 5

1. Ɔhen Belsazar too n'ebirɛmpɔn apem pon kɛse, na ɔnoom nsa wɔ hɔn enyim.
2. Ber a nsa no baa n'enyi do no, ɔhyɛɛ dɛ wɔmfa sika na dwetɛ nkɔɔpow a n'egya Nebukadenezar kɛfaa no asɔrdan a ɔwɔ Jerusalɛm mu no mbra; ma ɔhen no na n'ebirɛmpɔn, ne yernom na no nwewefo nnom mu.
3. Nna wɔdze sika nkɔɔpow a wɔkɛfaa no Nyankopɔn fie asɔrdan a ɔwɔ Jerusalɛm mu no bae; na ɔhen no na n'ebirɛmpɔn, ne yernom na no nwewefo no noom mu.
4. Wɔnoom nsa, na wɔkamfoo sika, na dwetɛ, boran, dadze, ndua, na abo abosom no.
5. Dɔn no ara mu na nyimpa nsatseaba puei bae bɛkyerɛɛw ahemfie fasu no ne ban ho wɔ kandzeadua no ne tsentsendo: na ɔhen hun nsa a ɔkyerɛwee no ne fa bi.
6. Nna ɔhen no n'enyim danee, na n'adwen haaw no; na n'asen mu akwaa sansanee, na no nkotodwe sesɛɛ ho biribiriw.
7. Ɔhen tseaa mu dzendzen dɛ wɔmfa nkaberkyerfo, Kaldeafo, na sebramufo mbra. Ɔhen no kaa kyerɛɛ Babilɔn enyansafo no dɛ, Obiara a ɔbɛkenkan kyerɛw yi, na wɔakyerɛ me n'ase no, wobofura no ɔberdum, na oenya sika ntweaban egu no kɔn mu, na ɔayɛ ahenman yi mu tumdzifo a otsia ebiasa.
8. Nna ɔhen no n'enyansafo no nyina bae: na woenntum annkenkan kyerɛw no, eso wɔamma ɔhen no ennhu nkyerɛase no.
9. Nna ɔhen Belsazar no ho guaan no kɛse, na n'enyim danee, na n'ebirɛmpɔn no hɔn enyi bɔe.
10. Na osian ɔhen na n'ebirɛmpɔn hɔn kasaa no ntsi, ɔhembaa no baa aponto dan no mu: ɔhembaa no kasae see dɛ, Ɔhen, nya nkwa daa; mma w'adwen nnhaw wo, eso mma w'enyim nndan:
11. banyin bi wɔ w'ahenman mu a abosom krɔnkrɔn sunsum wɔ no mu, na wohun no mu kan, na nyimdzee, na nyansa a ɔtse dɛ abosom nyansaa wɔ w'egya nda no mu: na w'egya Nebukadenezar, mekyerɛ w'egya ɔhen noara, dze no sii nkongyaayifo, nkaberkyerfo, Kaldeafo na sebramufo do panyin;
12. osiandɛ wohun sunsum a ɔkyɛn, na nyimdzee, na ntseasee, adaaso asekyerɛ, na nsɛm a no mu yɛ sum mu kyerɛ, na anyanyan pɔw mu san, wɔ Daniel kor yi ara a ɔhen too no Bɛltesasar no mu. Afei ma wɔnkɛfrɛ Daniel, na ɔbɛkyerɛ ase.
13. Nna wɔdze Daniel baa ɔhen no enyim. Ɔhen no bisaa Daniel dɛ, Ana ɔwo nye Daniel a ifi Juda ndɔmmummba a m'egya dze hɔn fi Juda bae no mu no?
14. Matse wo nka dɛ abosom no sunsum wɔ wo mu, na dɛ woehu kan na ntseasee na nyansa kyɛnee wɔ wo mu.
15. Na afei wɔdze enyansafo, nkaberkyerfo, aba m'enyim dɛ wɔmbɛkenkan kyerɛw no na wɔmma munhu ne nkyerɛase: na woenntum asɛm no n'ase kyerɛ.
16. Na matse wo nka, dɛ itum asɛm ase kyerɛ, na esan anyanyan pɔw: afei sɛ itum kenkan kyerɛw no, na ema muhu ne nkyerɛase a, wobofura wo ɔberdum, na enya sika ntweaban egu wo kɔn mu, na ayɛ ahenman no tumdzifo a otsia ebiasa.
17. Nna Daniel buae see ɔhen no dɛ, W'akyɛdze nko woara wo hɔ, na fa w'akatua ma obi; naaso mebɛkenkan kyerɛw no akyerɛ wo, na mama ehu ne nkyerɛase.
18. Ɔwo ɔhen, Ɔsorsor Nyankopɔn dze ahendzi no, na akɛseyɛ, na enyimnyam, na tumdzi, maa w'egya Nebukadenezar:
19. na osian tum a ɔdze maa no ntsi, aman, amanaman, na kasa horow nyina ho popoe na wosuroi wɔ n'enyim: nyia ɔpɛ na okum no, na nyia ɔpɛ na ɔmaa ɔtsenaa ase; na nyia ɔpɛ na ɔmaa no do, na nyia ɔpɛ na ɔbrɛɛ no adze.
20. Na n'akoma maa noho do, na no sunsum sorowee ma ɔyɛɛ nkontompɔdze no, wotuu no fii n'ahengua no do, na wɔgyee n'enyimnyam fii ne nsamu:
21. na wɔpaam no fii adasamba mu; na wɔyɛɛ n'adwen dɛ mbowa dze, na ɔnye sar do nsoasopɔnkɔ kɛtsenae; wɔmaa ɔwee efuw dɛ anantwi, na ɔsor bɔsu fɔɔw no honam: kodur dɛ ohun dɛ Ɔsorsor Nyankopɔn no dzi tum wɔ nyimpa ahendzi mu, na dɛ ɔnoara na ɔdze obiara a ɔpɛ si do.
22. Na ɔwo ne ba, Belsazar, inyim iyi nyinara dze, naaso ammbrɛ w'akoma adze;
23. na mbom ama woho do etsia ɔsor Wura; na wɔdze ne fie nkɔɔpow aba w'enyim na ɔwo na w'ebirɛmpɔn, wo yernom na wo nwewefo, anonom mu nsa; na ɔwo akamfo dwetɛ, na sika, boran, dadze, dua, na ɔbo abosom a wonnhu adze, eso wɔnntse asɛm, na wonnyim no: na Nyankopɔn a w'ahom wɔ ne nsamu, na w'akwan nyina yɛ nedze no dze, annhyɛ no enyimnyam:
24. ɔno ntsi na wɔsomaa nsakum no fi n'enyim bae, na kyerɛw yi wokrukyei.
25. Na kyerɛw a wokrukyei no nye: MENE, MENE, TEKEL, UPHARSIN.
26. Asɛm no ne nkyerɛase nye yi: MENE; Nyankopɔn akan w'ahendzi, na ɔdze aba ewiei.
27. TEKEL; woeker wo wɔ nsɛn mu, na woehu wo dɛ etɔ sin.
28. PERES (UPHARSIN); wɔakyɛ w'ahendzi mu na wɔdze ama Mediafo na Persiafo.
29. Nna Belsazar hyɛe ma wofuraa Daniel ɔberdum, na wɔdze sika ntweaban guu no kɔn mu, na wɔbɔɔ no ho dawur dɛ ɔbɛyɛ ahendzi no mu tumdzifo a otsia ebiasa.
30. Anadwe no ara na wokum Kaldeahen Belsazar.
31. Na Medianyi Darius ne nsa kaa ahendzi no, nna oedzi mfe eduosia ebien.

## Tsir 6

1. Ɔsɔɔ Darius enyi dɛ ɔdze amansin ahemfo ɔha eduonu sisi ahendzi no do wɔ ahenman no nyina mu;
2. na hɔn do etsitsir baasa a hɔn mu baako nye Daniel; dɛ amansin ahemfo no mbu nkontaa nkyerɛ hɔn, amma ɔhen ne biribi aannsɛɛ.
3. Na Daniel yi gyee dzin seen etsitsir na amansin ahemfo no, osiandɛ sunsum kyɛnee bi wɔ no mu; na ɔhen no dween dɛ ɔdze no besi ahenman no nyina do.
4. Na etsitsir na amansin ahemfo no hwehwɛɛ dɛ wobenya asɛm bi etsia Daniel wɔ ahendzi no afamu; na woennya asɛm anaa bɔn biara; osiandɛ odzii nokwar, eso woennhu no ho mfom anaa bɔn biara.
5. Nna mbanyin yi kaa dɛ, Yerinnya asɛm biara nntsia Daniel yi, gyedɛ yenya no wɔ ne Nyankopɔn mbra afamu.
6. Nna etsitsir na amansin ahemfo yinom boaa hɔn ano baa ɔhen no nkyɛn bɛsee no dɛ, Ɔhen Darius, nya nkwa daa.
7. Ahenman yi mu etsitsir, abakomafo na amansin ahemfo, apamfo na ambradofo, abɔ mu etu egyina dɛ wɔdze ɔhen ne dzin bɛhyɛ mbra dzendzen, na wɔabra ketsee dɛ, obiara a obebisa bosom anaa nyimpa bi hɔ biribi adaduasa yi, gyedɛ ɔwo, ɔhen, hɔ no, wɔbɔtow no akyen ngyatabɔn mu.
8. Afei, ɔhen, ma mbra no ntsim, na fa nsa hyɛ kyerɛwee no ase, ma wɔnnsakyer no, dɛ mbrɛ Mediafo na Persiafo mbra wɔnndan enyi no tse.
9. Dɛm ntsi ɔhen Darius dze ne nsa hyɛɛ kyerɛwee no na mbra no ase.
10. Na Daniel hun dɛ wɔdze nsa ahyɛ kyerɛwee no ase no, ɔkɔr ne fie; (eso ne pia no ntokura ebuebue kyerɛ Jerusalɛm do); na ɔkotoow n'anankoroma enyim mprɛnsa da kor, na oyii mpaa, na ɔdaa ase, wɔ ne Nyankopɔn enyim, dɛ mbrɛ ɔyɛɛ no nkan no ara.
11. Nna mbanyin yi boaboaa hɔn ano, na wɔkɔtoo Daniel dɛ oribisa adze rokotow serɛ wɔ ne Nyankopɔn enyim.
12. Nna wɔkɔree kɛkaa ɔhen no ne mbra no ho asɛm wɔ ɔhen no enyim dɛ; Ana ɔwo ennhyɛɛ mbra dɛ nyimpa biara a obebisa bosom anaa nyimpa hɔ adze adaduasa yi, gyedɛ ɔwo, ɔhen, hɔ no, wɔbɔtow no akyen gyatabɔn no mu? Ɔhen no buaa dɛ, Ɔyɛ nokwar, dɛ mbrɛ Mediafo na Persiafo mbra a wɔnndan enyi no tse.
13. Nna wɔsee ɔhen no dɛ, Daniel no a ofi Judafo ndɔmmummba mu no, ommbu ɔwo, ɔhen na wo mbra a ahyɛ bi, na ɔbɔ mpaa bisa adze mprɛnsa da kor.
14. Na ɔhen no, tsee asɛm yi no, ɔyɛɛ no awerɛhow dodow, na osuaa n'akoma mu dɛ ɔbɛgye no, na ɔbɔɔ mbɔdzen araa kodur ewimbir dɛ nkyɛ ɔbɛgye no efi mu.
15. Nna mbanyin yi boaa hɔn ano baa ɔhen no nkyɛn na wɔsee ɔhen no dɛ, Ɔhen, hu dɛ ɔyɛ Mediafo na Persiafo mbra dɛ, mbra anaa ahyɛdze biara a ɔhen ahyɛ no wɔnndan no.
16. Na ɔhen no hyɛe ma wɔdze Daniel bae, na wɔtoow no kyeen ngyatabɔn no mu. Na ɔhen no kasaa berɛww kyerɛɛ Daniel dɛ, Wo Nyankopɔn a esom no daa daa no ɔnoara ɔbɛgye wo.
17. Nna wɔdze ɔbo bae, na wɔdze hiin bɔn no ano; na ɔhen no dze nankasa ne mpɛtsea na ebirɛmpɔmfo mpɛtsea sɔɔw ano; amma wɔaannsakyer Daniel ho adze biara.
18. Nna ɔhen no kɔr n'aban mu, na odzii mbuada anadwe no: eso ɔamma wɔammfa enyigyedze bi ammba n'enyim: na ne nda guanee fii no ho.
19. Nna ɔhen no soɛɛr anapahema, na ɔdze ntsɛntsɛm kɔr ngyatabɔn no ano.
20. Na ɔbɛɛn bɔn no wɔ Daniel nkyɛn no, ɔdze awerɛhow ndze tseaa mu: ɔhen no kasae see Daniel dɛ, Daniel, Nyankopɔn tseasefo n'akowaa, ana wo Nyankopɔn a esom no daa daa no etum agye wo efi ngyata no anomu anaa?
21. Nna Daniel see ɔhen no dɛ, Ɔhen, nya nkwa daa.
22. Me Nyankopɔn asoma no bɔfoe, ma oebomua ngyata no ano, na wɔannyɛ me hwee: osiandɛ oehu me dɛ midzi bem wɔ n'enyim; na ɔwo, ɔhen, w'enyim so mennyɛɛ bɔn bi.
23. Na ɔyɛɛ ɔhen no dɛw mbordo, na ɔhyɛɛ dɛ wonyi Daniel mfi bɔn no mu mbra sor. Na woyii Daniel fii bɔn no mu baa sor, na woennhu kam biara wɔ no ho, osiandɛ ɔdze no werɛ hyɛɛ ne Nyankopɔn mu.
24. Na ɔhen no hyɛe, na wɔdze mbanyin no a wɔtoatoaa Daniel no bae, na wɔtoow hɔn guu ngyatabɔn no mu, hɔn, hɔn mba, na hɔn yernom; na ngyata no faa hɔn do, na wɔbobɔɔ hɔn mbiew mu, ansaana worudu bɔn no ase.
25. Nna ɔhen Darius kyerɛwee kɛmaa aman, amanaman, na kasa horow nyina a wɔtsetse asaase nyina do no; Onsi hom yie mbordo.
26. Mehyɛ mbra dɛ, m'ahenman a midzi do tum nyina mu, adasa ho mpopo na wonsuro wɔ Daniel ne Nyankopɔn no enyim: na ɔno nye Nyankopɔn tseasefo, na otsim hɔ daa, na n'ahendzi dza wɔnnsɛɛ no da a, na no tumdzi bɛtsena hɔ ekodu ewiei:
27. ɔno na ɔgye na oyi fi mbusu mu, na ɔyɛ nsɛnkyerɛdze na anwanwadze wɔ sor na asaase; ɔno na oeyi Daniel efi ngyata tum nsa.
28. Dɛm ntsi Daniel yi dzii yie wɔ Darius ahendzi mu, na Persianyi Sirus ahendzi mu.

## Tsir 7

1. Babilɔnhen Belsazar n'afe a odzi kan mu no, Daniel soo daa na ohun enyido adzehu wɔ ne mpa do: nna ɔkyerɛɛw adaaso no na osii nsɛm no tam kae.
2. Daniel kaa dɛ, Muhunii wɔ m'enyido adzehu mu anadwe, na, hwɛ, ɔsor mframa anan no tui bɔɔ po kɛse no do.
3. Na mbowa akɛse anan fi po no mu puei, ɔsor kor biara.
4. Dza odzi kan no tse dɛ gyata, na ɔwɔ ɔkɔr ntsaban: mohwɛe araa ma okodur dɛ wotutuu n'atsaban, na wɔmaa no do fii asaase do, na wɔmaa ogyinaa anan ebien do dɛ nyimpa, na wɔmaa no nyimpa akoma.
5. Na hwɛ, abowa bi so a otsia ebien a ɔtse dɛ osisi, na ogyinae tɔree kɔr fakor, na mparba ebiasa hyɛ n'anomu wɔ ne se ntamu: na ndze bi see no dɛ, Soɛr, dzi bɔnam pii.
6. Iyi ekyir no muhun fofor so a ɔtse dɛ ɔsebɔ a nnoma ntsaban anan sisi n'ekyir; abowa no wɔ etsir anan so; na wɔdze tumdzi maa no.
7. Iyi ekyir no muhunii wɔ anadwe enyido adzehu mu bio, na hwɛ, abowa a otsia anan a no ho yɛ hu, yɛ nwanwa, yɛ dzen mbordo; na ɔwɔ dadze se akɛse: na ɔmemenee kekaaw mu esinesin, na ɔdze n'anan tsiatsiaa nkaa no do: na ɔsor ɔno na mbowa a wodzii n'enyim kan no nyina; na ɔwɔ mmbɛn du.
8. Morodwendwen mmbɛn no ho no, hwɛ, ambɛn kakraba fofor bi so puei wɔ hɔn ntamu, na mmbɛn a wodzii kan no mu ebiasa ase tutui wɔ n'enyim: na, hwɛ, enyiwa a ɔtse dɛ nyimpa enyiwa na ano a ɔkeka nsɛm akɛse wɔ ambɛn no ho.
9. Mohwɛe araa kesii dɛ wɔdze ahengua sisii hɔ, na nyia ɔwɔ hɔ fi mbersantsen bɛtsenaa do: n'atar hoa dɛ esukwankyɛba, na ne tsir do nhwi tse dɛ oguannhwi fitafita; n'ahengua ogyaframee a, na no nhwiir ogyadzɛwee a.
10. Ogya esutsen fi n'enyim worae bae: mpempem mpempem soom no, na pedu mbɔho pedu gyinagyinaa n'enyim. Wɔhyɛɛ ase dɛ worubu atsɛn, na wobuebuee nwoma no mu.
11. Mohwɛe araa ma okesii dɛ ɔnam nsɛm akɛse a ambɛn no kae ntsi; wokum abowa no, na wɔsɛɛ no honam, na wɔdze no maa ogyaframee.
12. Na mbowa nkaa no dze, wɔgyee hɔn tumdzi; naaso wɔhyɛɛ hɔn nda na ber a hɔn nkwa bɔtoa do ekodu.
13. Minyaa anadwe enyido adzehu bio, na hwɛ, obi a ɔtse dɛ nyimpa ba dze ɔsor nsuwusiw reba, na ɔbaa nyia ɔwɔ hɔ fi mbersantsen no nkyɛn, na wɔdze no pinkyɛɛn n'enyim.
14. Na ɔno na wɔmaa no tumdzi, na enyimnyam, na ahendzi, dɛ aman, amanaman, na kasa horow nyina nsom no: no tumdzi yɛ daa tumdzi a orunntwa mu da, na n'ahendzi yɛ dza wɔrennsɛɛ no.
15. Emi Daniel dze, mo sunsum bɔmee wɔ mo honam mu, na m'enyido adzehu no haaw me.
16. Mipinkyɛɛn hɔn a wogyinaa hɔ no mu baako, na mibisaa no dza muhunii no nyina ho asekyerɛ. Nna ɔkaa kyerɛɛ me, na ɔmaa muhun ndzɛmba no ne nkyerɛase.
17. Mbowa akɛse a wɔyɛ anan yi, wɔyɛ ahemfo baanan a wobefi asaase do asoɛr.
18. Na Ɔsorsornyi no n'ahotseweefo no dze, wɔbɛgye ahendzi no, na woenya ahendzi no daa, mbersantsen mfesantsen.
19. Nna mohwehwɛɛ dɛ muhu nokwar no wɔ abowa a otsia anan a ɔsor ɔno na hɔn nyina no a no ho yɛ hu mbordo a ne se yɛ dadze, na n'awerɛw yɛ boran a ɔmemenee ɔkekaaw mu esinesin na ɔdze n'anan tsiatsiaa nkaa no do no ho no nkyerɛase;
20. na ne tsir do mmbɛn du no, na ambɛn fofor bi so a opuei na ebiasa tutui wɔ n'enyim; ambɛn no a ɔwɔ enyiwa, na ano a ɔkaa nsɛm akɛse, na ehwɛ a ɔso sen ne mfɛfo no ho dze;
21. mohwɛe, na ambɛn kor no ara nye ahotseweefo no dzii ako, na odzii hɔn do nyim;
22. dze kesii dɛ nyia ɔwɔ hɔ fi mbersantsen no bae, na wɔdze abemdzi maa Ɔsorsornyi no n'ahotseweefo no; na ber baa dɛ ahotseweefo no nyaa ahendzi no.
23. Ɔkaa dɛm dɛ, Abowa a otsia anan no bɛyɛ ahendzi a otsia anan wɔ asaase do a ɔbɔsor ɔno wɔ ahendzi nyina mu, na ɔamen asaase nyina, na oetsiatsia do, na oebubu mu esinesin.
24. Na mmbɛn du no ho dze, ahendzi kor yi ara mu na ahemfo du bɔsoɛr: na hɔn ekyir no fofor bi bɔsoɛr; na ɔbɔsor ɔno na hɔn a wodzi kan no, na ɔbɛbrɛ ahemfo ebiasa adze.
25. Na ɔbɛka nsɛm etsia Ɔsorsornyi no na ɔama Ɔsorsornyi no n'ahotseweefo no aberɛ: na ɔbɔdwen dɛ ɔbɛsakyer mber na mbra; na wɔdze hɔn bɛhyɛ ne nsa ma ekodu mfe ebiasa na fa.
26. Na wɔbɛtsena ase ebu atsɛn, na wɔbɛgye ne nsamu tumdzi no, na wɔasɛɛ no dze pasaa.
27. Na ahendzi, na tumdzi, na ahenman a wɔwɔ wiadze nyina n'akɛseyɛ wɔdze bɛma Ɔsorsornyi no n'ahotseweefo man no: n'ahendzi yɛ daa ahendzi, na tumdzi nyina bɔsom no ayɛ setsie ama no.
28. Ha na asɛm no n'ase si. Emi Daniel dze, m'adwen haaw me pii, na m'enyim sakyeree: na medze asɛm no siee m'akoma mu.

## Tsir 8

1. Ɔhen Belsazar n'ahendzi a otsia ebiasa no mu no, emi mara Daniel nyaa enyido adzehu bi wɔ kan dza woyii kyerɛɛ me no ekyir.
2. Na muhunii wɔ enyido adzehu mu; dɛ, nna mowɔ Susan ahemfie a ɔwɔ Elam ɔmansin mu no mu; na mowɔ esutsen Ulai ho.
3. Nna memaa m'enyi do na hwɛ, oguannyin a ɔwɔ mmbɛn ebien gyina esu no ano: na mmbɛn ebien no wowar; na kor war sen kor, na dza ɔwar no na odzii ekyir firii.
4. Muhun oguannyin no dɛ ɔresesɛ kɔ anee, kwaamu na pomu afamu; na mbowa biara nntum nngyina n'enyim, eso obiara nnyi hɔ a otum gye obi fi ne nsamu; na ɔyɛɛ dɛ mbrɛ ɔpɛ na ohuhoor noho.
5. Na morodwendwen ho no, hwɛ, apɔnkyenyin fi anee nam asaase enyi bae, na no ho nnka famu: na apɔnkye no wɔ ambɛn kɛse bi a osi n'enyiwa ntamu.
6. Na ɔbaa oguannyin a ɔwɔ mmbɛn ebien a muhun no dɛ ogyina esutsen no ano no nkyɛn, na ɔdze n'ahoɔdzen ebufuhyew tutuu mbirika kɛhyɛɛ oguannyin no do.
7. Na muhun dɛ opiin oguannyin no nkyɛn, na n'enyi beer no do, na ɔsesɛɛ oguannyin no, na obubuu ne mmbɛn ebien no; na ahoɔdzen bi nnyi oguannyin no mu dɛ ɔdze begyina n'enyim; na ɔtoow no kyeen famu, na otsiatsiaa no do, na obi nnyi hɔ a otumii gyee oguannyin no fii ne nsamu.
8. Na apɔnkyenyin no huhoor noho mbordo: na ɔtraa do no, ambɛn kɛse no bui; na mmbɛn akɛse anan besisii ananmu kyerɛkyerɛɛ ɔsor mframa anan no do.
9. Na ambɛn kakraba kor bi fi hɔn mu firii a ɔyɛɛ kɛse mbordo kɔr pomu afamu, na boka afamu, na asaase fɛɛfɛw no no do.
10. Na ɔyɛɛ kɛse kɛpeem ɔsor dɔm mpo do; na ɔtoow dɔm no na nworaba no mu bi guguu famu, na otsiatsiaa hɔn do.
11. Nyew, ɔmemaa noho do kodur dɔm no safohen no do mpo; na ɔgyee daa ɔhyew afɔr no fii ne nsamu, na wɔtoow no krɔnkrɔn bea no kyeen famu.
12. Na wɔdze dɔm no kaa daa ɔhyew afɔr no ho maa no wɔ mbrato mu; na ɔtoow nokwar kyeen famu na ɔyɛɛ n'apɛdze na ɔyɛɛ prɔmprɔm.
13. Nna metsee dɛ ɔkrɔnkrɔnnyi bi rekasa; na ɔkrɔnkrɔnnyi fofor bi so see ɔbaako a ɔrekasa no dɛ, Dabɛn na daa ɔhyew afɔr na amamfoyɛ mbrato a wɔdze krɔnkrɔnbea na dɔm no maa dɛ wɔmfa anan ntsiatsia do no ho enyido adzehu no besi?
14. Na ɔsee me dɛ, Obekesi ewimbir na anapa mpem ebien ahaebiasa; ansaana wɔatsew krɔnkrɔnbea no ho.
15. Na ɔbaa dɛ aber a emi mara Daniel morohwehwɛ dɛ mebɛtse ase; no, awerɛfir mu ara hwɛ, obi beyii noho gyinaa m'enyim dɛ banyin.
16. Na metsee nyimpa ndze wɔ Ulai nsu kɔn do ntamu a ɔfrɛe see dɛ, Gabriel, ma banyin yi ntse enyido adzehu no ase.
17. Nna ɔbɛɛn mbrɛ migyinae no; na ɔbae no, mobɔɔ hu, na medze m'enyim butuuw famu: na ɔsee me dɛ, Onyimpa ba, tse ase; na enyido adzehu no fa ewiei ber no ho.
18. Na ɔnye me rekasa no, motɔɔ nda heii, na osuoo mo mu, na ɔdze me gyinaa tsentsen.
19. Na ɔsee dɛ, Hwɛ, merema ehu dza ɔbɛba ekyir ebufuw ber no mu: na ɔfa ewiei ber a wɔahyɛ no ho.
20. Oguannyin a ihunii a ɔwɔ mmbɛn ebien no, hɔn nye Media na Persia ahemfo
21. Na apɔnkyenyin wirikyee no nye Griisen: na ambɛn kɛse a osi n'enyiwa ntamu no ɔnye ɔhen a odzi kan.
22. Na dza obui a anan besisii ananmu no, ahendzi anan bɔsoɛr efi ɔman no mu, na no mu biara no tum nnkɔto kan dze no.
23. Na hɔn ahendzi n'ekyir ber no a mbrato ewie mayɛ no, ɔhen a n'enyim yɛ hu a ɔtse nsɛm a no mu yɛ sum ase bɔsoɛr.
24. Na no tum bɛyɛ dzen, naaso nnyɛ noara no tum a: na ɔbɛsɛɛ adze nwanwa na oedzi yie na ɔayɛ n'apɛdze: na ɔbɛsɛɛ ahoɔdzenfo na akrɔnkrɔmfo no.
25. Na n'enyitsew ntsi ɔbɛma ndaadaa edzi yie wɔ ne nsamu; na ɔbɛmema noho do wɔ n'akoma mu, na hɔn sɔkyeeyɛ no mu, ɔbɛsɛɛ piinara: ɔbɔsoɛr etsia ahen mu hen no so; na ɔnodze wobobu no a wɔnndze nyimpa nsa.
26. Na ewimbir ewimbir na anapa anapa enyido adzehu a wɔkae no, yɛ nokwar: na ɔwo dze, tow enyido adzehu no mu; na ɔfa mber pii a ɔreba ho.
27. Na emi Daniel, adze bɔɔ mo do, na meyaar nda bi; nna mosoɛree, na meyɛɛ ɔhen n'edwuma: na enyido adzehu no yɛɛ me ahobow, na obiara anntse ase.

## Tsir 9

1. Ahasuerus ne ba Darius a n'ase fi Mediafo mu a wɔyɛɛ no Kaldeafo ahenman do ɔhen no,
DAN.9.2, n'ahendzi afe a odzi kan no mu no nna emi Daniel metsee ase wɔ nwoma no mu, mfe dodow a EWURADZE asɛm baa nkɔnhyɛnyi Jeremia hɔ dɛ ɔbɛma Jerusalɛm amamfoyɛ ewie du wɔ mfe eduosuon mu no ho.
3. Medze m'enyi tsiim EWURADZE Nyankopɔn do, dɛ medze mbuada, na eyitam, na nso, na nkotoserɛ bɔbɔ mpaa.
4. Na mobɔɔ EWURADZE me Nyankopɔn mpaa, na mekaa mo bɔn, mesee dɛ, Ao EWURADZE, Nyankopɔn kɛse a no ho yɛ hu a osie ahyɛmudzi na mbɔbɔrhu ma hɔn a wɔdɔ no na wosie ne mbrasɛm;
5. yɛayɛ bɔn, na yɛabɔ ɔbrakyew, na yɛayɛ emumuyɛ, na yɛatsew etua, dɛ yɛaman efi w'ahyɛdze na w'atsɛmbudze ho mpo;
6. na yenntsie wo nkowaa nkɔnhyɛfo no a wɔdze wo dzin kasaa kyerɛɛ hɛn ahemfo, hɛn asafohemfo, na hɛn egyanom, na asaase no do nkorɔfo no nyina no.
7. EWURADZE, ɔwo na ndzeyɛtsenenee dzi wɔ wo, na hɛn dze, enyimguase dzi wɔ hɛn, dɛ mbrɛ ɔtse ndɛ da yi; na Judafo, na Jerusalɛm atsefo, na Israel nyinara a wɔbɛn, na hɔn a wɔwɔ ekyir, wɔ nkurow nkurow a hɔn mfom a wɔafom wo ntsi etu hɔn akɔ hɔ no do.
8. EWURADZE, hɛn na enyimguase dzi wɔ hɛn, hɛn ahemfo, hɛn asafohemfo, na hɛn egyanom, osiandɛ yɛayɛ bɔn etsia wo.
9. EWURADZE hɛn Nyankopɔn na mbɔbɔrhu na fakyɛ dzi wɔ no; na hɛn dze, yɛatsew no do etua;
10. eso yeenntsie EWURADZE hɛn Nyankopɔn ndze, dɛ yɛbɛnantsew ne mbra a ɔnam no nkowaa nkɔnhyɛfo do dze sii hɛn enyim no mu.
11. Nyew, Israel nyina ato wo mbra, na wɔaman nkyɛn, dɛ wɔrennyɛ setsie mma wo ndze; dɛm ntsi na woehue ndom no egu hɛn do, na ntam no a wɔakyerɛw no Nyankopɔn akowaa Moses mbra mu no; osiandɛ yɛayɛ bɔn etsia no.
12. Na ɔahyɛ ne nsɛm a ɔkasae tsiaa hɛn, na hɛn atsɛmbufo a wobuu hɛn atsɛn no dzen, dɛ ɔdze mbusu kɛse yi aba hɛn do: na wɔnnyɛɛ bi pɛn wɔ wi ase nyina dɛ mbrɛ wɔayɛ no wɔ Jerusalɛm no.
13. Dɛ mbrɛ wɔakyerɛw no Moses mbra mu no, na mbusu yi nyina aba hɛn do: naaso yɛnnserɛɛ EWURADZE hɛn Nyankopɔn n'enyimtsewee, dɛ yɛbɛdan efi hɛn emumuyɛ ho, na yeenya nhumu wɔ wo nokwar no mu.
14. Dɛm ntsi na EWURADZE atweɔn na ber a ɔsɛ mu no, ɔdze atoyerɛnkyɛm aba hɛn do: na EWURADZE hɛn Nyankopɔn dze, ɔtsen wɔ n'edwuma a ɔyɛ nyina mu, na hɛn na yɛannyɛ setsie amma ne ndze.
15. Na afei, hɛn EWURADZE Nyankopɔn a edze wo nsa a ɔyɛ dzen yii wo man fii Egypt asaase do dze gyee dzin, dɛ mbrɛ ɔtse ndɛ da yi: yɛayɛ bɔn, yɛayɛ no emumuyɛ mu.
16. EWURADZE, dɛ mbrɛ wo tsenenee nyina tse no, meserɛ wo, ma w'ebufuw na w'ebufuhyew ndan mfi wo kurow Jerusalɛm, wo bepɔw krɔnkrɔn no do: osian hɛn bɔn ntsi, na hɛn egyanom emumuyɛ ntsi, na Jerusalɛm na wo man adan ahorohoraadze ama hɔn a wɔabɔ hɛn ho aprɔw yi.
17. Dɛm ntsi afei, hɛn Nyankopɔn, yɛ aso ma w'akowaa ne mpaabɔ, na no nkotoserɛ, na ma w'enyim nhyerɛn wo krɔnkrɔnbea a ayɛ amamfo no do, wɔ ɔwoara EWURADZE ntsi.
18. Me Nyankopɔn, brɛ w'aso adze tsie; bue w'enyiwa, na hwɛ hɛn amamfo, na kurow a wɔbɔ wo dzin frɛ no no: na yɛmmfa hɛn nkotoserɛ mmbɔto w'enyim wɔ hɛn tsenenee ntsi, na mbom wo mbɔbɔrhu akɛse no ntsi a.
19. Ao EWURADZE tsie; ao EWURADZE, fa kyɛ; ao EWURADZE, yɛ aso na yɛ; mma nkyinkyim; ao me Nyankopɔn, osian ɔwoara ntsi, osiandɛ wo dzin na wɔbɔ frɛ wo kurow na wo man.
20. Na meda do rekasa, na morobɔ mpaa, na mereka mo bɔn na me man Israel hɔn bɔn, na medze mo nkotoserɛ roto EWURADZE me Nyankopɔn enyim ama me Nyankopɔn ne bepɔw krɔnkrɔn no;
21. nyew, meda do rekasa wɔ mpaabɔ mu no, ɔbɔfo Gabriel a muhun no enyido adzehu no mu ahyɛse no tuu paa baa me nkyɛn wɔ ewimbir afɔrbɔ ber mu.
22. Na ɔkyerɛkyerɛɛ me, na ɔnye me kasae dɛ, Daniel e, afei maba dɛ merebɛma awea ntseasee ho.
23. Wo nkotoserɛ ahyɛse no, mbrasɛm no fiir edzi, na maba dɛ merebɛka akyerɛ wo; osiandɛ wɔdɔ wo kɛse dɛ: dɛm ntsi dwendwen asɛm no ho, na tse enyido adzehu no ase.
24. Wɔahyɛ mfe eduosuon ahorow esuon mbra wɔ wo man na wo kurow krɔnkrɔn no do, dɛ wonwie mbrato, wɔmma bɔn mbɔ adze, wɔmpata mma emumuyɛ, na wɔmfa daa tsenenee mbra, na wɔnsɔw enyido adzehu na nkɔnhyɛ ano, na wɔnsera akrɔnkrɔndze mu akrɔnkrɔndze no ngo.
25. Dɛm ntsi hu dɛ, ofitsi mbrasɛm a ɔka dɛ wɔnsan nkyekyer Jerusalɛm nsi n'ananmu no dze kesi ɔhen a wɔasera no no do no yɛ mfe esuon: na mfe esuon ahorow eduosia ebien na wɔdze bɛkyekyer ɔbrɔn na ɔfasu no wɔ ahohiahia ber mu mpo.
26. Na dɛm mber no ekyir no, wobotwa nyia wɔasera no no akyen, na onnkenya biribiara: na ɔhen a ɔbɛba no ne man bɛsɛɛ kurow na krɔnkrɔnbea no; na n'ewiei bɛba wɔ nsuyirii mu, ɔko bɛba araa dze ekesi ase; woesua amamfoyɛ ato hɔ.
27. Na ɔnye pii bedzi ahyɛmu pintsinn mfe esuon: na ber no ne finimfin ɔbɛma okum afɔr na edziban afɔr abɔ adze; na ekyiwadze no etsifi na amamfoyɛfo besi; na ɔdze ekowie dɛ dza woesua ato hɔ no, woehue ebufuw egu amamfoyɛfo no do.

## Tsir 10

1. Persiahen Sirus n'afe a otsia ebiasa no mu no, wɔdaa asɛm bi edzi kyerɛɛ Daniel a ne dzin dze Bɛltesasar no; nna asɛm no yɛ nokwar, na ɔfa ɔko kɛse ho na ne ntseasee yɛ dzen: naaso ɔtsee asɛm no ase, na onyaa enyido adzehu no ho ntseasee.
2. Nda no mu no emi Daniel mo werɛ hoow adapɛn pɔr pɔr ebiasa.
3. Menndzi edziban pa biara, na nam anaa nsa annka m'ano, eso mannsera koraa, dze kesii dɛ dapɛn pɔr pɔr ebiasa no soe.
4. Na bosoom a odzi kan no ne da a otsia eduonu anan no mu no, ber a mowɔ esutsen a ɔyɛ Hidekel ho no,
DAN.10.5, memaa m'enyi do mohwɛe, na muhun banyin bi a ofura ndwera a Ufaz sika mapa bɔ n'asen wɔ hɔ.
6. Ne nyimpadua so tse dɛ sikabereebo, n'enyim tse dɛ enyinam, n'enyiwa tse dɛ kandzea gya, na n'abasa na n'anan tse dɛ ayewa a wɔapɔw ho, na ne kasaa ndze tse dɛ nyimpadodow ndze.
7. Na emi Daniel nko na muhun enyido adzehu no: na mbanyin a wɔka mo ho no ennhu enyido adzehu no; naaso ahopopo kɛsenara tɔɔ hɔn do, na woguanee dze hɔnho kosumae.
8. Na ɔkaa mo nko a nna morohwɛ enyido adzehu kɛse yi, na ahoɔdzen bi annka mo mu: na m'ahoɔfɛw daan prɔwee wɔ mo mu.
9. Naaso metsee ne ndze: na metsee n'asɛm no, nna m'enyim butuw famu a matɔ nda heii.
10. Na, hwɛ, nsa bi bosuoo mo mu a ɔmaa moweaweaa m'anankoroma enyim na me nsamu.
11. Na ɔsee me dɛ, Daniel e, nyimpa a wɔdɔ wo kɛse, tsie asɛm a merebɛka akyerɛ wo yi na gyina tsentsen; na ɔwo na wɔasoma me wo nkyɛn yi: na ɔkaa asɛm yi kyerɛɛ me no, medze ahopopo migyinae.
12. Nna ɔsee me dɛ, Daniel, mma nnsuro; na ofitsi da a odzi kan a edze w'akoma sii do dɛ ebɛtse asɛm no ase, na abrɛ woho adze wɔ wo Nyankopɔn enyim no, na wɔtsee wo nsɛm: na wo nsɛm ntsi na maba.
13. Na Persia ahenman safohen no siiw me kwan adapɛn ebiasa; na, hwɛ, Maekɛl a ɔyɛ abɔfo etsitsir no mu baako no, bae bɔboaa me: na mekaa hɔ wɔ Persia ahemfo no nkyɛn.
14. Afei maba dɛ merebɛma ehu dza ɔbɛba wo man do nda a odzi ekyir no mu: na enyido adzehu no da ho wɔ hɔ nda pii.
15. Na ɔkaa nsɛm yi dɛm kyerɛɛ me no, medze m'enyim sii famu, na motɔɔ mmum.
16. Na, hwɛ, obi a ɔtse dɛ nyimpa ba saso bɛkaa m'anofamfa: nna mubuee m'ano kasaa kyerɛɛ nyia ogyina m'enyim no dɛ, Ao mo wura, enyido adzehu no ntsi, awerɛhow kɛse ahyɛ mo do, na minnyi ahoɔdzen bi wɔ mo mu.
17. Na ɔbɛyɛ dɛn na mo wura n'akowaa yi nye mo wura bɛkasa? Na emi dze, amonmu no ara ahoɔdzen biara annka mo mu, eso ahom biara annka mo mu.
18. Nna obi a ɔtse dɛ nyimpa saso bɛkaa me bio, na ɔhyɛɛ me dzen.
19. Na ɔsee me dɛ, Ao nyimpa a wɔdɔ wo kɛse, mma nnsuro: asomdwee nka wo, hyɛ dzen, ɛhɛɛ, hyɛ dzen. Na ɔkasaa kyerɛɛ me no, mehyɛɛ dzen, na mesee dɛ, Ma mo wura nkasa; osiandɛ ɔwo ahyɛ me dzen.
20. Nna ɔsee me dɛ, Ana inyim dza osian ntsi ma maba wo hɔ? Na afei na mebɛsan nye Persia safohen no akɔko: na misi mu kɔ a, hwɛ Griis safohen no bɛba.
21. Naaso mebɛka dza woekrukye no wɔ nokwar kyerɛwee mu no akyerɛ wo; na obi nnyi hɔ a osuo mo mu tsia yinom, gyedɛ Maekɛl.

## Tsir 11

1. Na emi dze, Medianyi Darius n'afe a odzi kan no mu no migyinaa dɛ murusuo no mu mahyɛ no dzen.
2. Na afei na mebɛkyerɛ wo nokwar no. Hwɛ, ahemfo baasa bɛda ho asoɛr wɔ Persia; na dza otsia anan no benya noho asen nkaa no nyinara; na sɛ n'ahonya ma no ho yɛ dzen a, obekenyan adze nyina etsia Griis ahenman.
3. Na ɔhen tumfo bi bɔsoɛr a ɔdze tumdzi kɛse bedzi hen, na ɔayɛ dza ɔpɛ.
4. Na oetsim, no n'ahendzi bɔbɔ, na wɔakyekyɛ mu afa ɔsor mframa anan afamu; na wɔremmfa mma n'asefo, eso ɔrennyɛ dɛ mbrɛ no tumdzi a ɔdze dzii hen no tse; na wobotutu n'ahendzi, woekwetsi yinom na wɔdze ama binom.
5. Na pomu afamu hen no no ho bɛyɛ dzen, na n'asafohemfo no mu baako; na no ho bɛyɛ dzen asen no, na oenya tumdzi; no tumdzi bɛyɛ tumdzi kɛse.
6. Na mfe bi ekyir no, wɔbɛfefa hɔnho anyɛnko; na pomu afamu hen ne babaa bɛba kwaamu afamu hen nkyɛn dɛ ɔnye no rebɛyɛ asomdwee: na ɔremma ne basa ahoɔdzen no nka no ho; na ɔno na ne basa rinngyina; na obeyi ɔbaa no, na hɔn a wɔdze no bae no, na nyia ɔwoo no no, na nyia ɔhyɛɛ no dzen wɔ mber no mu no ama.
7. Na ɔbaa no no ndwow mu mfɛwee bi mu na obi bɔsoɛr esuo n'ananmu a ɔbɛba dɔm no nkyɛn, na ɔahɛn kwaamu afamu ɔhen n'abankɛse no mu, na ɔnye hɔn ako, na oedzi konyim:
8. na ɔbɔsoa hɔn abosom, nye hɔn ehonyi a woegu, na hɔn dwetɛ na sika nkɔɔpow fɛɛfɛw no, ndɔmmum akɔ Egypt; na ɔbɔtwe no ho mfe bi efi kwaamu afamu ɔhen no ho.
9. Na ɔbɛba pomu afamu ɔhen no n'ahenman mu dze, naaso ɔbɛsan akɔ nankasa n'asaase do.
10. Na ne mba bedzi ako, na wɔaboa dɔm akɛse pii ano a wobeyir apram do dɛ nsu: na wɔbɛsan ebedzi ako ekodu n'abankɛse no ho mpo.
11. Na pomu afamu hen n'enyi bɛber, na oepue nye kwaamu afamu hen no akɔko; na kwaamu afamu hen no dze nyimpadodow kɛse begyina hɔ, naaso wobedzi nkogu.
12. Na pomu afamu hen no bɔsoɛr, na n'akoma ama noho do: na ɔbɛka mpem du du egu famu, naaso orinndzi nyim nnkyɛr.
13. Na kwaamu afamu hen no bɛsan dze nyimpadodow a wɔdɔɔ so sen kan no dze no ebegyina; na ɔdze rokɔ mfe bi ekyir no, ɔbɛsan dze dɔm kɛse na ndzɛmba pii aba.
14. Na mber no mu no, pii bɔsoɛr etsia pomu afamu hen no; nkyii so wo man mu akakabemfo mba bɛmema hɔnho do dɛ wɔbɛma enyido adzehu no etsim; na wɔbɔhwehwe ase.
15. Nna kwaamu afamu hen no bɛba abɔhɔr pempe, na ɔafa kurow a ɔagye ho ban dzendzen no: na pomu afamu akofo, anaa no dɔm a wɔasan mu eyi hɔn no runntum nngyina, eso worinnya ahoɔdzen bi nngyina.
16. Na nyia ɔbɛba no do no bɛyɛ dza nankasa pɛ, na obiara nnkotum n'enyim gyina. Na obegyina asaase fɛɛfɛw no do, na ɔdze ne nsa asɛɛ no.
17. Na ɔdze besi n'enyim dɛ ɔdze n'ahenman ahoɔdzen nyina reba, na tɔɔtsenyɛfo ka no ho; na ɔbɛyɛ n'apɛdze: na ɔdze mbaa babaa no ama no, dɛ ɔbɛsɛɛ no; na orinngyina, eso ɔronnko hɔ mma no.
18. Iyi ekyir no ɔbɛdan n'enyi akɔ nsupruw do, na ɔafa dodowara: na ɔsafohen bi bɛma oegyaa ahorohoraa a ɔhyɛ no hyɛ; naaso mpo, ɔbɛma n'ahorohoraa no adan ebua nankasa n'etsifi.
19. Nna ɔbɛdan n'enyi akɔ nankasa n'asaase do akoban no do: naaso obefintsiw ahwe ase, na worunnhu no.
20. Na obi bɔsoɛr egyina n'ananmu a ɔbɛma towgyegyenyi pempensinyi bi edua ɔman no n'enyimnyam mu; na wɔbɛsɛɛ no nda kumaabi mu, nnyɛ ebufuw mu, anaa ɔko mu a.
21. Na ɔkwasampanyi bi bɔsoɛr n'ananmu a wɔmmfaa ahendzi no n'enyimnyam mmaa no: na ɔbɛba no ahodweber mu, na ɔdze adzɛfɛdzɛfɛsɛm ebosuo ahendzi no mu.
22. Na ɔdze nsuyirii abasa bɛpram hɔn efi n'enyim, na woebubu hɔn; nyew, ahyɛmu safohen no so
23. Na nkabɔmu a wɔnye no bɛyɛ no ekyir, ɔbɛyɛ no ndaadaa mu: na ɔbɔfow aba, na ɔdze dɔm kakrabaa bi bɛba abɛyɛ dzen.
24. Ahodweber mu na obotu aba asaase no do mbrɛ ɔyɛ fɔɔfɔɔ; na ɔbɛyɛ dza n'egyanom, anaa n'egyanom hɔn egyanom nnyɛɛ pɛn; ɔbɛpetse afodze, na asadze, na ahodze ama hɔn. Nyew, ɔbɛhyehyɛ ne tsirmu nhyehyɛɛ wɔ akoban no mu ma ekodu ber bi.
25. Na ɔdze dɔm kɛse bekenyan no tum na ne ndam etsia pomu afamu hen no; na pomu afamu hen dze dɔm a ɔyɛ dzen pii pa botu sa abɔko: naaso orinngyina, osiandɛ wɔbɔkɔ ne tsir do apam.
26. Ɛhɛɛ, hɔn a wodzi n'edziban na wɔbɛsɛɛ no, na no dɔm no bɛpram do na atɔfo pii ahwehwe ase.
27. Na ahemfo beenu no dze, hɔn akoma bɛyɛ emumuyɛ, na wɔbɛka atorsɛm wɔ edzidzipon kor do: na orunnwie yie; na ewiei no bɛba ara wɔ ber a wɔahyɛ.
28. Nna kwaamuhen no dze ahodze kɛse bɛsan akɔ nankasa n'asaase do; naaso n'akoma betsia ahyɛmu krɔnkrɔn no, na ɔayɛ n'apɛdze, na ɔasan akɔ nankasa n'asaase do.
29. Ber a wɔahyɛ no mu na ɔbɛsan aba pomu afamu; na ekyir dze no rennyɛ dɛ kan dze no.
30. Na Kittim ahɛn bɛba no do; na n'akoma botu na ɔasan, na oenya ebufuw wɔ ahyɛmu krɔnkrɔn no do, na ɔayɛ n'apɛdze: ɔbɛsan mpo, na n'enyi aba hɔn a wɔapow ahyɛmu krɔnkrɔn no do.
31. Na ɔdze nsordaafo begyina n'afamu, na wobogu krɔnkrɔn bea no ho fi, mekyerɛ abankɛse no mpo, na woeyi daa ɔhyew afɔr no wɔ hɔ, na wɔdze amamfoyɛ ekyiwadze a ɔbɔ man no ebesi hɔ.
32. Na hɔn a wɔbɔ ahyɛmu no ho mbusu no, ɔdze adzɛfɛdzɛfɛw bɛsɛɛ hɔn: naaso ɔman a wonyim hɔn Nyankopɔn no dze, hɔn ho bɛyɛ dzen, na wɔayɛ adze.
33. Na ɔman no mu hɔn a wonyim nyansa no, wɔbɛkyerɛkyerɛ nyimpa pii: naaso wɔbɔtotɔ afona ano na ogyaframee mu, ndɔmmumfa na afofa mu, nda pii.
34. Na sɛ wɔbɔhwehwe ase a, wɔdze mboa kakrabaa bi bɔboa hɔn: na nyimpa pii dze adzɛfɛdzɛfɛw dze hɔnho bɛbata hɔn ho.
35. Na hɔn mu binom a wɔyɛ enyansafo no, wɔbɔtotɔ, dɛ wɔrosɔ hɔn ahwɛ, na wɔapɔw hɔn ho, na wɔahoa hɔn ho fitaa, ekesi ewiei aber no do: osiandɛ ɔbɛkyɛr ekodu aber a wɔahyɛ no.
36. Na ɔhen no bɛyɛ dɛ mbrɛ ɔpɛ; na ɔbɛma noho do, na oedzi bosom biara do ekromponsɛm, na wɔaka anwanwasɛm etsia enyame mu Nyame: na obesi no yie ara ekodu dɛ ebufuhyew no bɛsa; na dza woesua apaa do no, wɔbɛyɛ.
37. Eso orummbu n'egyanom abosom anaa mbaa hɔn ahwehwɛdze no bi, eso orummbu bosom biara bi. Na obohuhor noho wɔ adze nyina do.
38. Na n'ananmu na obedzi abankɛse bosom no nyi: na bosom a n'egyanom nnyim no no na ɔdze sika, na dwetɛ, na aboɔdzembo, na afɛɛfɛdze bedzi no nyi.
39. Na ɔdze bosom nanaben no mboa bɛyɛ abankɛse dzendzenndzen no ho adze; obiara a obu no bi no, ɔdze enyimnyam bɛyɛ no kɛse: na ɔbɛma woedzi dodowara do tum, na wɔakyɛ asaase no ayɛ akatua.
40. Na ewiei ber no mu na pomu afamu hen no ɔnye no befimfen: na kwaamu afamu hen no dze ntseaseanam, na mpɔnkɔdofo, na ahɛn pii bɛba no do dɛ kyinehyia mframa; na ɔbɛkɛhɛn nkurow nkurow no mu, na ɔapram do.
41. Ɔbɛhɛn asaase fɛɛfɛw no so do, na wobobutuw nkurow nkurow pii: na yinom dze, wɔbɛgye hɔn efi ne nsamu: Edom, na Moab, na Ammonmba mu etsitsir no.
42. Ɔbɛtsen ne nsa so wɔ nkurow nkurow no do: na Egypt asaase nnkefi nsa.
43. Na obenya sika na dwetɛ akoradze na Egypt ndzɛmba a ɔsom bo nyinara edzi do tum: na Libiyafo na Etiopiafo bedzi n'anamɔn ekyir
44. Na nsɛm a ofi boka na kwaamu afamu bɛhaw no: na ɔdze enyiber kɛse epue akɔ dɛ ɔrekɛsɛɛ na ɔadwerew nyimpa pii huntuhuntu.
45. Na ɔdze n'ahemfi ntamadan no besi po na enyimnyam bepɔw krɔnkrɔn no ntamu; naaso ɔbɛba n'ewiei, na obiara rommboa no.

## Tsir 12

1. Ber no na Maekɛl, ɔbɔfo tsitsir no, bɔsoɛr egyina: na ahohiaber bɛba a ofitsi dɛ aman bɔbɔɔ adze besi ber no mu ɔmmbaa da: ber no na wɔbɛgye wo man no mu obiara a wobohu no dɛ wɔakyerɛw ne dzin wɔ nwoma no mu.
2. Na hɔn mu piinara a wɔadeda famu wɔ dɛtse mu no, wobenyan, binom akɔ daa nkwa mu, na binom akɔ enyimguase na daa sesar mu.
3. Na hɔn a wonyim nyansa no, wɔbɛhyerɛn dɛ wimu hyerɛn; na hɔn a wɔdan piinara kɔ tsenenee mu no, wɔbɛhyerɛn dɛ nworaba afebɔɔ.
4. Na ɔwo Daniel dze, tow nsɛm no mu, na sɔw nwoma no ano, na onkodu ewiei ber no: piinara boguan edzi akɔnaaba, na nyimdzee adɔɔ so.
5. Nna emi Daniel muhun dɛ mbanyin afofor beenu gyina hɔ, ɔbaako wɔ esutsen no kɔn do afa kor, na ɔbaako so wɔ esutsen no kɔn do afa kor.
6. Na ɔbaako bisaa nyimpa no a ofura ndwera no a ɔwɔ esutsen no etsifi no dɛ, Ɔbɛkyɛr ekodu dabɛn ana anwanwadze yinom ewiei aba mu?
7. Na metsee dɛ nyimpa a ofura ndwera no a ɔwɔ esutsen no etsifi no, na ɔmaa ne nyimfa na ne bankum do kyerɛɛ sor, na ɔkaa nyia ɔtse ase daa no ntam no see dɛ obodu mfe ebiasa na fa; na sɛ wowie ɔman krɔnkrɔn no n'ahoɔdzen mu bubu a, nna wobowie ndzɛmba yinom nyina.
8. Na metsee, na manntse ase: nna mesee dɛ, Ao mo wura, ndzɛmba yi ewiei bɛyɛ dɛn?
9. Na ɔsee me dɛ, Daniel, kɔ wo kwan: na wɔatotow nsɛm no mu, wɔasɔw ano, dze rikesi ewiei ber.
10. Piinara bɛtsew hɔnho, ahoa hɔnho, apɔw hɔnho; na emumuyɛfo bɔkɔ do ara ayɛ emumuyɛ; na emumuyɛfo biara renntse ase: na hɔn a wɔyɛ enyansafo no na wɔbɛtse ase.
11. Na ofitsi ber a wobeyi daa ɔhyew afɔr no wɔ hɔ, na wɔdze amamfoyɛ ekyiwadze a ɔbɔ ɔman no esi hɔ no, yɛ nda apem ahaenu eduokron.
12. Osiarfo nye nyia ɔrotweɔn ekodu nda apem ahaasa eduasa enum do no.
13. Na ɔwo Daniel dze, hom do araa kodu ewiei: na ebɔkɔ w'ahomgye mu, na ebɔsoɛr ekenya wo kyɛfa wɔ nda no ewiei.

