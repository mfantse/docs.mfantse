# "2 Samuel"

## Tsir 1

1. Na ɔbaa dɛ, Saul no wu ekyir no David sanee fii Amalekfo kum mu bae, na obedzii nda ebien wɔ Ziklag;
2. na da a otsia ebiasa no, hwɛ, ɔbarimba bi fi nsera mu wɔ Saul nkyɛn bae a ne ntar atsetsew, na dɛtse gu n'etsifi; na aber a odur David nkyɛn no, ɔhwee famu dze kyerɛɛ enyidzi.
3. Na David bisaa no dɛ, Henfa na ifi reba yi? Na obuaa no dɛ, Israel nsera mu na mefi nsa efir yi.
4. Na David bisaa no dɛ, Asɛm no tse dɛn? Meserɛ wo, ka kyerɛ me. Na obuaa dɛ, Ɔman no efi akono eguan, na ɔman no mu so pii atotɔr; na Saul na ne ba Jonatan so atotɔr.
5. Na David see aberantsɛ no a ɔkaa kyerɛɛ no no dɛ, Eyɛ dɛn hu dɛ Saul na ne ba Jonatan atotɔr?
6. Na aberantsɛ no a ɔkaa kyerɛɛ no see dɛ, Mikefiir Gilboa bepɔw do awerɛfirmu no, Hwɛ, nna Saul twer ne peaa no do; na ntseaseanam na mpɔnkɔdofo no taa no do dzendzenndzen.
7. Na ɔhwɛɛ n'ekyir no, ohun me na ɔfrɛɛ me. Na megyee do dɛ, Emi nye yi.
8. Na ɔsee me dɛ, Woana nye wo? Na mubuaa no dɛ, Amaleknyi nye me.
9. Na ɔsee me dɛ, Meserɛ wo, begyina me nkyɛn na ku me, na owu yaw ekitsa me; naaso meda ho wɔ nkwa mu.
10. Nna migyinaa ne nkyɛn, na mukum no, osiandɛ minyim dɛ n'asehwe ekyir no orinnya nkwa: na mefaa ahenkyɛw a ɔbɔ ne tsir no, na nsakɔnadze a ɔhyɛ ne nsa no, dɛ medze rebrɛ mo wura wɔ ha.
11. Nna David suoo ne ntar mu, na ɔtsetseew mu; na mbarimba a wɔwɔ ne nkyɛn no nyinara yeyɛɛ dɛm ara:
12. na wogyamee, na wosui, na wɔkyeen kɔm araa ma okodur ewimbir, dze maa Saul, na ne ba Jonatan, na EWURADZE ne man no na Israel fi; osiandɛ wɔatotɔr wɔ afona ano.
13. Na David see aberantsɛ no a ɔkaa kyerɛɛ no no dɛ, Ifi hen? Na obuaa dɛ, Amaleknyi ɔhɔho bi ne ba nye me.
14. Na David see no dɛ, Ɔyɛ dɛn ntsi na ennsuro dɛ ebɛtsen wo nsa asɛɛ nyia EWURADZE asera no ngo no?
15. Na David frɛɛ mberantsɛ no mu baako, na ɔsee dɛ, Twe pin, na tu hyɛ no do. Na ɔwɔɔ no nkrantsee ma owui.
16. Na David see no dɛ, Wo bɔgyaa ngu w'etsifi; na w'ano na edzi etsia wo dɛ, Mara na meku nyia EWURADZE asera no no.
17. Na David twaa Saul na ne ba Jonatan ho kwadwom yi:
18. na ɔhyɛɛ dɛ wɔmfa nkyerɛkyerɛ Judamba Egyen ndwom: hwɛ, wɔakyerɛw no wɔ Jasar nwoma no mu.
19. Israel e, w'enyimnyam no atotɔr mbea sorɔnsorɔm no do; Mbrɛ akatakyi esi atotɔr a!
20. Mma wɔnnka no wɔ Gat, Mma wɔmmbɔ no dawur wɔ Askelon abrɔn mu; Amma Filistiafo mbabaa eenndzi ehurusi, Amma monomonomfo mbabaa eennhuruw anntenan.
21. Hom Gilboa mbepɔw, Mma ɔbɔsu na nyankom so nntɔ hom do, nkyii so ayɛyɛdze haban mmba hom do: Na hɔ na wɔatow akatakyi kyɛm no akyen enyimguase mu, Saul kyɛm no a, dɛ gyama obi a wɔammfa ngo annsera no.
22. Atɔfo bɔgyaa, akatakyi seradze, Jonatan n'egyen annsan emmfi ho, Na Saul n'afona annsan emmfi ho pan.
23. Saul na Jonatan hɔn ho yɛɛ akɔndɔ na ahomka wɔ hɔn nkwaber mu, Na hɔn wu mu so wɔammpaapaa mu; Hɔn ho yɛɛ har sen nkɔr, Hɔn ho yɛɛ dzen sen ngyata.
24. Hom Israel mbabaa, wonsu Saul, Ɔno na ofuraa hom adaaben dehyedehye, Ɔno na ɔdze sika ndwindze hyehyɛɛ hom ntar do.
25. Mbrɛ akatakyi esi atotɔr wɔ ɔko mu a! Jonatan atɔr wɔ wo nkokwaa do.
26. Musu wo, ao, mo nua Jonatan: Mbrɛ iduae soom mo bo a! Wo dɔ a edze dɔɔ me no yɛ nwanwa, Otwar mbaa hɔn dɔ mpo.
27. Mbrɛ akatakyi esi atotɔr, Na ɔsa akodze esi asɛɛ a!

## Tsir 2

1. Iyi ekyir no ɔbaa dɛ, David bisaa EWURADZE dɛ, Ana momfow nkɔ Juda nkurow no bi mu a? Na EWURADZE buaa no dɛ, Fow kɔ. Na David bisaa dɛ, Henfa na momfow monkɔ? Na EWURADZE see no dɛ, Hebron a.
2. Nna David sii mu kɔr hɔ, ɔnye ne yernom beenu no so, Jezreelnyi Ahinoam, na Karmelnyi Nabal no kunafo Abigail.
3. Na David dze ne mbarimba a wɔka no ho so bae, ɔbarimba biara nye ne fifo na wɔbɛtsenatsenaa Hebron nkurow no mu.
4. Na Juda mbarimba bae, na hɔ na wɔseraa David hyɛɛ no hen wɔ Juda fi do. Na wɔkaa kyerɛɛ David dɛ, Jabes-gileadfo nye hɔn a wosiee Saul.
5. Na David somaa abɔfo ma wɔkɔr Jabes-gileadfo hɔ kɛsee hɔn dɛ, EWURADZE nhyira hom, dɛ hom akyerɛ hom wura do ayamuyie yi, mekyerɛ Saul, na hom esie no.
6. Na afei EWURADZE nkyerɛ hom do ayamuyie na nokwar: na mo so mebɛyɛ hom dɛm ayamuyie yi bi, osiandɛ hom ayɛ adze a oye.
7. Dɛm ntsi afei wɔmma hom nsa nhyɛ dzen, na hom nyɛ ndam: na hom wura Saul ewu, na eso Juda fi asera me ahyɛ me hen wɔ hɔn do.
8. Afei Ner ba Abner a nna ɔyɛ Saul no dɔm do safohen no, faa Saul ne ba Is-boset na ɔdze no twae baa Mahanaim;
9. na ɔhyɛɛ no Gilead, na Asurfo, na Jezreel, na Efraim, na Benjamin, na Israel nyinara do hen.
10. Aber a Saul ne ba Is-boset hyɛɛ ase dzii hen wɔ Israel do no nna oedzi mfe eduanan, na odzii hen mfe ebien. Na Juda fi dze, wodzii David ekyir.
11. Na mber a David dze dzii hen wɔ Juda fi do wɔ Hebron no yɛ mfe esuon na abosoom esia.
12. Na Abner, Ner ba no, na Saul ne ba Is-boset no nkowaa no, tui fii Mahanaim baa Gibeon.
13. Na Zeruia ba Joab, na David no nkowaa no tui kɔree, na wokehyiaa hɔn wɔ Gibeon nsutaae no ho; na wɔtsenatsenaa famu hɔ, kor wɔ nsutaae no ne nkyɛn fakor, na kor so wɔ nsutaae no ne nkyɛn fakor so.
14. Na Abner see Joab dɛ, Sɛ epɛ a, ma wo mberantsɛ no nsoɛr mbɔsɔ hɔn ahoɔdzen nhwɛ wɔ hɛn enyim. Na Joab see dɛ, Ma wɔnsoɛr ɛ.
15. Nna wɔsoɛree kaan hɔnho kɔree; Benjamin, na Saul ne ba Is-boset dze, duebien, na David nkowaa mu duebien.
16. Na hɔn mu obiara suoo ne nyɛnko ne tsir mu, na ɔdze n'afona wɔɔ ne nyɛnko ne mfemu; ma wɔbɔɔ mu hwee ase wui: dɛm ntsi wɔfrɛɛ bea no Helkat-hazurim a ɔwɔ Gibeon.
17. Na ɔko no mu yɛɛ dzen dodoodow da no; na wɔkaa Abner na Israel mbarimba no gui wɔ David no nkowaa no enyim.
18. Nna Zeruia ne mbabanyin baasa no, Joab, Abishai, na Asahel wɔ hɔ, nna Asahel n'anan ho yɛ har dɛ hamu adoa.
19. Na Asahel tsiiw Abner; na ɔrokɔ no oemmfi Abner ekyir anndan ammfa enyimfa anaa abankum.
20. Nna Abner hwɛɛ n'ekyir, na ɔsee dɛ, Asahel, ɔwo nye no a? Na obuaa dɛ, Mara nye no.
21. Na Abner see no dɛ, Dan woho wɔ nkyɛn kɔ w'enyimfa anaa abankum, na kɛkyer mberantsɛ no mu bi, na gye n'akodze. Na Asahel ammpɛ dɛ ɔbɛdan noho wɔ nkyɛn efi n'ekyir.
22. Na Abner see Asahel bio dɛ, Dan woho wɔ nkyɛn fi m'ekyir: ebɛnadze ntsi na mommbɔ wo monnhwe famu? Na mibesi dɛn metum ama m'enyi do hwɛ wo nua Joab?
23. Naaso ɔammpen dɛ ɔdan noho wɔ nkyɛn: dɛm ntsi Abner dze peaa no no tun wɔɔ ne yafun mu, ma peaa no hwiraa mu puee n'ekyir; na ɔhwee ase wɔ hɔ, na owui wɔ bea no do hɔ ara: na ɔbaa dɛ, dodow a wodur beebi mbrɛ Asahel hwee ase wui no, wogyinaa dzinn.
24. Na Joab na Abishai dze wotsiiw Abner: na aber a wodur Amma koko a ɔda Gia enyim wɔ Gibeon sar no do ɔkwan ho no, nna iwi tɔree.
25. Na Benjaminmba no poon hɔnho boaa ano bedzii Abner ekyir, na wɔbɛyɛɛ ikuw kor, na wokegyinaa koko bi etsifi.
26. Nna Abner frɛɛ Joab na ɔsee dɛ, Aso yɛnkɔ do nkuku hɛnho daa? Ana ɔwo innyim dɛ n'ekyir no ɔbɛyɛ wenwen bi a? Na onkodu dabɛn ara ansaana ase ako mbarimba no dɛ wongyaa hɔn nuanom ekyir dzi na wɔnsan?
27. Na Joab see dɛ, Dɛ Nyankopɔn tse ase yi, sɛ ɔwoara annkasa a, ampaara nkyɛ anapa no dɔm no kɔree, na nkyɛ obiara enndzi no nua n'ekyir so.
28. Nna Joab hɛɛn abɛn, na dɔm no nyinara gyinaa dzinn, na woenntsiw Israel bio, nkyii so wɔannko bio.
29. Na Abner na ne mbarimba no sii mu anadwe no nyinara koduaa Araba; na wokotwaa Jordan, na wokoduaa Bitron nyinara mu, dze bodur Mahanaim.
30. Na Joab fii Abner ekyir sanee: na ɔpoon no dɔm no nyinara boaa ano no, nna David no nkowaa no mu nyimpa duakron na Asahel na woefi mu.
31. Naaso David no nkowaa no dze nna woekuku Benjaminmba a nna wɔyɛ Abner ne mbarimba no mu bi, na nyimpa ahaasa eduosia atotɔr.
32. Na wɔmaa Asahel do, na wokesiee no wɔ n'egya n'asamandan a ɔwɔ Bɛtlɛhɛm no mu. Na Joab na ne mbarimba no sii mu anadwe no nyinara kɔree na adze kyee hɔn wɔ Hebron.

## Tsir 3

1. Afei akodzi daa Saul fi na David fi ntamu kyɛree: na David dze, nna dzen ara na ɔyɛ, naaso Saul fi dze gow ara na ɔgow.
2. Na David woo mbabanyin wɔ Hebron: na n'abakan nye Ammon a ɔnye Jezreelnyi Ahinoam woo no no;
3. na nyia otsia ebien nye Kileab a ɔnye Abigail, Karmelnyi Nabal no kunafo no woo no no; na nyia otsia ebiasa nye Absalom, Gesurhen Talmai ne babaa Maaka ba no;
4. na nyia otsia anan nye Adonija, Hagit ba no; na nyia otsia enum nye Sefatia, Abital ba no;
5. na nyia otsia esia nye Itream a David ne yer Egla woo no no. Woyinom na wɔwoo hɔn maa David wɔ Hebron.
6. Na ɔbaa dɛ, aber a akodzi daa Saul fi na David fi ntamu no, Abner na ɔyɛɛ no ho katabann wɔ Saul fi no mu.
7. Afei Saul wɔ nwewe bi a ne dzin dze Rizpa, Aia ne babaa a, na Is-boset see Abner dɛ, Ɔyɛ dɛn ntsi na akɔ m'egya no nwewe nkyɛn?
8. Nna Abner no bo fuuw dodoodow wɔ Is-boset ne nsɛm no ntsi, na ɔsee dɛ, Ana metse dɛ ɔkraman bi a ɔka Judafo do ara a? Ndɛ da yi na mekyerɛ ayamuyie ma w'egya fie, no nuanom na ne mfɛfo, na minnyii wo mennhyɛɛ David nsa, nna ɔwo edze bɔn roto mo do ndɛ da yi wɔ ɔbaa yi ho yi?
9. Nyankopɔn nyɛ Abner dɛm, na dza ɔnnto nyimpa no nnto no, sɛ, dɛ mbrɛ EWURADZE aka ntam akyerɛ David no, mannyɛ dɛmara so amma no a;
10. dɛ wɔbɛdan ahendzi no efi Saul fie, na wɔdze David ahengua no esi Israel na Juda do, efi Dan ekodu Beer-seba a.
11. Na Is-boset enntum emmbua Abner asɛm bi bio, osiandɛ osuroo no.
12. Na Abner somaa abɔfo wɔ n'afamu ma wɔkɔr David nkyɛn dɛ, Woana na asaase yi dzi wɔ no? Afei enye me nkyekyer, na, Hwɛ, mobɔboa wo ma aadan Israel nyinara aba wo nkyɛn.
13. Na ɔsee dɛ, Oye; menye wo bɛkyekyer: na mbom adze kor na morohwehwɛ no wo hɔ, ɔno nye dɛ, sɛ ereba abɔhwɛ m'enyim a, gyedɛ idzi kan dze Saul ne babaa Mikal ba ana, ɔno innkohu m'enyim.
14. Na David somaa abɔfo ma wɔkɔr Saul ba Is-boset hɔ dɛ, Fa me yer Mikal a medze Filistiafo hɔn mbarimba anower ɔha megyee no ayewar no brɛ me.
15. Na Is-boset somae ma wɔkɛfaa no wɔ no kun no nkyɛn, mekyerɛ Lais ba Paltiel a.
16. Na no kun no nye no kɔree, mbrɛ ɔrokɔ no nna orusu, na odzii n'ekyir ara kodur Bahurim. Nna Abner see no dɛ, Kɔ, san w'ekyir: na ɔsaan n'ekyir.
17. Na Abner nye Israel mpanyimfo no twetwee nkɔmbɔ dɛ, Mber bi a abɛsen hom hwehwɛɛ David dɛ nkyɛ ombedzi hom do hen:
18. na afei hom nyɛ ɛ: osiandɛ EWURADZE aka no David ho dɛ, M'akowaa David nsa do na menam mebɛgye me man Israel wɔ Filistiafo nsamu, na hɔn atamfo nyinara nsamu.
19. Na Abner kasaa so kyerɛɛ Benjamin: na Abner kɔree so dɛ ɔrekɛka dza ɔhwɛ a oye biara dze ma Israel, na Benjamin fidua nyina, egu David n'asomu wɔ Hebron.
20. Nna Abner baa David nkyɛn wɔ Hebron, na mbarimba eduonu ka no ho. Na David too Abner na mbarimba a wɔka no ho no pon.
21. Na Abner see David dɛ, Mobɔsoɛr na makɔ, na makɔboaboa Israel nyinara ano abrɛ mo wura ɔhen, ma wɔnye wo edzi ahyɛmu, ma edzi hen wɔ dza wo kra pɛ nyinara do. Na David gyaa Abner kwan; na ɔkɔr no asomdwee mu.
22. Ɔkɔree ara, nna David no dɔm no na Joab fi kwan do bae, na wɔdze ndzɛmba a wɔkɔfomee kɛsenara bae: nna Abner nnyi David nkyɛn wɔ Hebron; osiandɛ oegya no kwan, ma ɔkɔ no asomdwee mu.
23. Aber a Joab na dɔm a wɔka no ho no nyinara bae no, wɔkaa kyerɛɛ Joab, dɛ, Abner, Ner ne ba no, baa ɔhen nkyɛn, na oegya no kwan, ma ɔkɔ no asomdwee mu.
24. Nna Joab kɔr ɔhen no nkyɛn, na ɔsee dɛ, Ebɛnadze na ayɛ yi? Hwɛ, Abner aba wo nkyɛn a; ɔyɛ dɛn ntsi na egya no kwan ma ɔkɔ koraa yi?
25. Woara nyim Abner, Ner ba no dɛ ɔbae bɛdaadaa wo, na oehu wo nkɔree na wo mbae, na oehu dza ereyɛ nyinara.
26. Na aber a Joab fi David nkyɛn puei no, ɔsomaa abɔfo ma wotsiiw Abner, na wɔdze no fi Sira bura ho sanee bae: nna David dze, onnyim ho hwee.
27. Na aber a Abner sanee baa Hebron no, Joab faa no faa nkyɛn kɔr kuropon no mu dɛ ɔnye no rukotu egyina, na ɔdze nkantsee wɔɔ ne yafun mu wɔ hɔ ma owui, wɔ no nua Asahel no bɔgyaa no ntsi.
28. Na n'ekyir no a David tsee no, ɔsee dɛ, Emi na m'ahenman yenndzi fɔ wɔ EWURADZE enyim daa wɔ Abner, Ner ba no, no bɔgyaa ho:
29. wɔmma ongu Joab n'etsifi, na n'egya fie nyinara do; na mma nyia ɔwɔ ahosen, anaa ɔyɛ kwatanyi, anaa ɔtwer poma, anaa ɔtɔr afona ano, anaa edziban abɔ no mmpa Joab fie ara da.
30. Yehu dɛ, Joab na no nua Abishai kum Abner, osiandɛ okum hɔn nua Asahel wɔ ɔko no mu wɔ Gibeon.
31. Na David see Joab, na dɔm no a wɔka no ho no nyinara dɛ, Hom nsunsuan hom ntar mu, na hom mfa eyitam mbobɔ hom asen do, na wontwa kwadwom ndzi Abner n'enyim. Na ɔhen David dzii ifun bonto no ekyir.
32. Na wosiee Abner wɔ Hebron: na ɔhen no maa ne ndze do sui wɔ Abner nda do; na ɔman no nyinara sui.
33. Na ɔhen no twaa Abner ho kwadwom see dɛ, Aso Abner ewu dɛ mbrɛ ɔkwasea wu?
34. Wɔannkyekyer wo nsa, na wɔannto w'anan mpokyerɛ so: Dɛ mbrɛ nyimpa tɔr emumuyɛfo mba enyim no, dɛmara so na atɔr yi. Na ɔman no nyinara suu no bio.
35. Na ɔman no nyinara baa dɛ wɔrebɛyɛ David ma oedzi edziban bi wɔ mber a ewia da ho wɔ do no; na David kaa ntam, dɛ, Nyankopɔn nyɛ me dɛm, na dza ɔnnto nyimpa no nto me, sɛ midzi edziban, anaa biribiara so ka m'ano, ansaana iwi akɔtɔ a.
36. Na ɔman no nyinara hyɛɛ no nsew, na ɔyɛɛ hɔn enyisɔ: dɛ adze biara a ɔhen no yɛe no ɔyɛɛ ɔman no nyinara enyisɔ no.
37. Nna ɔman no nyinara na Israel nyinara tsee ase da no dɛ ommfir ɔhen no na wokum Abner, Ner ba no.
38. Na ɔhen no see no nkowaa dɛ, Ana hom nnyim dɛ ɔsafohen na nyimpa kɛse atɔr ndɛ da yi wɔ Israel?
39. Na ndɛ da yi mayɛ mberɛw, kaansa wɔasera me ahyɛ me hen mpo a; na mbarimba yi, Zeruia mbabanyin yi, wɔyɛ dzen dodow ma me: EWURADZE ntua ɔdzebɔnyɛnyi kaw dɛ mbrɛ ne ndzeyɛbɔn tse.

## Tsir 4

1. Na aber a Is-boset, Saul ne ba no, tsee dɛ Abner ewu wɔ Hebron no, n'abaw gowee, na Israelfo no nyinara hɔn akoma tui.
2. Nna Is-boset, Saul ne ba no, wɔ mbarimba beenu a wɔyɛ ekuw ekuw do asafohemfo: ɔbaako ne dzin dze Baana, na ɔbaako so ne dzin dze Rekab, Beerotnyi Rimmon a ofi Benjaminmba no mu no ne mbabanyin a: (osiandɛ wɔkan Beerot so fora Benjamin:
3. na Beerotfo no guanee kɔr Gitaim, na wɔakɛyɛ amamforafo ara dze ebodu ndɛ da yi).
4. Afei nna Jonatan, Saul ne ba no, wɔ ɔbabanyin bi a ɔyɛ ebubua. Aber a Saul na Jonatan ho nsɛm fi Jezreel bae no nna oedzi mfe enum, na ne gyegyefo no maa no do guanee: na ɔbaa dɛ, ɔrepɛ ntsɛm eguan no, ɔhwee famu na ɔbɛyɛɛ ebubua. Na ne dzin dze Mefiboset.
5. Na Beerotnyi Rimmon ne mba Rekab na Baana, sii mu baa bodur Is-boset fie ewia ketee, aber a nna ɔregye n'ahom ewiaber no.
6. Na wodur hɔ no nna basia no a ɔtse abow no ano retase ewifua mu no ada ntsi wɔnam mu bodur fie no ne finimfin hɔ, dɛ gyama wɔrebɛfa ewifua.
7. Afei aber a wodur fie no mu, nna ɔno so ɔda ne mpa do wɔ ne pia mu no, wɔbɔɔ no kum no, na wotwaa ne tsir. Wɔfaa tsir no, na wofii nsa guanee. Wɔdze tsir no sii mu faa Araba kwan do anadwe no nyinara kɔree.
8. Na wɔdze Is-boset ne tsir no brɛɛ David wɔ Hebron, na wɔsee ɔhen no dɛ, Hwɛ, wo tamfo Saul a ɔhwehwɛɛ wo nkwa no, ne ba Is-boset ne tsir nye yi; na ndɛ da yi EWURADZE edzi Saul, na n'asefo wer ama mo wura ɔhen.
9. Na David buaa Rekab na no nua Baana, Beerotnyi Rimmon ne mba no dɛ, Dɛ EWURADZE a oyii me kra fii ahohiahia nyinara mu no tse ase yi,
2SA.4.10, aber a obi bɛkaa kyerɛɛ me dɛ, Hwɛ Saul ewu, na ɔdween dɛ ɔdze nsɛmpa aba no, mekyeer no, na mukum no wɔ Ziklag, dza ɔyɛ akatua a medze maa no wɔ ne nsɛm ntsi nye no.
11. Na burbur aber a nyimpa bɔn ekum nyimpa tsenenee wɔ nankasa ne fie wɔ ne mpa do, ana iyi monkɔhwehwɛ no bɔgyaa wɔ hom nsamu, na meyi hom efi asaase do bi a?
12. Na David hyɛɛ ne mberantsɛ no, na wokum hɔn, na wotwitwaa hɔn nsa na hɔn anan, na wɔdze hɔn kɛsensɛɛn nsutaae a ɔwɔ Hebron no nkyɛn. Na Is-boset ne tsir no dze, wɔfae, na wokesiee no wɔ Abner ne nda no mu wɔ Hebron hɔnara.

## Tsir 5

1. Afei Israel ebusuakuw ebusuakuw nyinara baa David nkyɛn wɔ Hebron, na wɔbɛkaa dɛ, Hwɛ, yɛyɛ wo biew na wo honam.
2. Mber a etwa mu asen no a Saul dzii hɛn do hen no, ɔwo nye nyia ɔdze Israel kɔr sa na ɔdze hɔn sanee bae: na EWURADZE see wo dɛ, Ɔwo na ebɛnyɛn me man Israel, na ɔwo na ibedzi Israel do ɔpanyin.
3. Dɛm ntsi na Israel mpanyimfo nyinara yɛaba ɔhen nkyɛn wɔ Hebron yi; na ɔhen David nye hɔn dzii ahyɛmu wɔ EWURADZE enyim wɔ Hebron; na wɔseraa David ngo hyɛɛ no hen wɔ Israel do.
4. Aber a David hyɛɛ ase dzii hen no nna oedzi mfe eduasa, na odzii hen mfe eduanan.
5. Odzii Juda do hen mfe esuon na abosoom esia wɔ Hebron: na odzii Israel na Juda nyinara do hen mfe eduasa ebiasa wɔ Jerusalɛm.
6. Da bi ɔhen David na ne mbarimba akofo no sii mu kɔr Jerusalɛm, Jebusfo no do. Na asaase no do nkorɔfo no dween dɛ David runntum nnkɔ mu ntsi wɔkekaa mu guu no do dɛ, Innkotum ahɛn mu da, mpo hɛn mu enyifurafo na mpakye no nnkotum hɔn.
7. Naaso David gyee Zion akoban no; a ɔnoara so nye David kurow no.
8. David kaa kyerɛɛ no dɔm no da no dɛ, Obiara a ɔpɛ dɛ oku Jebusfo no, wɔmma ɔmfow nkɔ nsuka no ho, na ɔnkɔbɔ dɛm mpakye na enyifurafo no. Hɔn a wɔtan David no. Dɛm ntsi na wɔsee dɛ, enyifurafo na mpakye no runntum nnhɛn fie no mu no.
9. Na David tsenaa akoban no mu, na ɔfrɛɛ no David kurow. Na David toow fasu hyiae fi Millo na no mu afamu.
10. Na David kɔr do yɛɛ kɛse ara; osiandɛ EWURADZE, dɔm Nyankopɔn no dzii n'ekyir.
11. Na Taerehen Hiram tuu abɔfo ma wɔbaa David nkyɛn, a wɔdze nkyindur ndua, na nduadwimfo, na abodwimfo: na wosii fie maa David.
12. Na David hun dɛ EWURADZE etsintsim no dze no ahyɛ Israel do hen, na dɛ osian ne man Israel ntsi ɔama n'ahendzi do.
13. David fi Hebron bae no ekyir no, ɔwarwaar nwewefo na yernom bi so fi Jerusalɛm: na hɔn so wɔwowoo mbabanyin na mbabaa.
14. Na hɔn a wɔwoo hɔn wɔ Jerusalɛm no hɔn edzin nye yi; Sammua, Sobab, Natan, nye Solomon,
2SA.5.15, Ibhar, Elisua; Nefeg, Jafia;
16. Elisama, Eliada, na Elifelet.
17. Na aber a Filistiafo tsee dɛ wɔasera David ahyɛ no hen wɔ Israel do no, Filistiafo no nyinara sii mu kɔree dɛ wɔrokɔhwehwɛ David; na David tsee, na osianee kɔr akoban no mu.
18. Nna Filistiafo no wɔaba abɛtserɛw hɔn mu wɔ Refaim bɔnsa no mu.
19. Na David bisaa EWURADZE, dɛ, Ana momfow monkɔ Filistiafo no do a? Ana ibeyi hɔn ahyɛ me nsa a? Na EWURADZE see David dɛ, Fow kɔ: na ampaara mibeyi Filistiafo ahyɛ wo nsa.
20. Na David baa Baal-perazim, na David kunkum hɔn wɔ hɔ; na ɔsee dɛ, EWURADZE atsew m'atamfo mu wɔ m'enyim, dɛ nsu ntsewee. Dɛm ntsi ɔfrɛɛ bea no dzin dɛ Baal-perazim.
21. Na wɔdaan hɔn ehonyi no gyaa hɔ, na David na ne mbarimba no fae kɔree.
22. Na Filistiafo no fowee baa bio, na wɔdze hɔnho bɛtserɛɛw Refaim bɔnsa mu.
23. Na David bisaa EWURADZE no, ɔsee dɛ, Mma mmfow nnkɔ: Kɔ aprɔw kesi hɔn ekyir, na bra hɔn do wɔ bakandua no ne tsentsendo.
24. Na ɔbɛba dɛ, sɛ etse nantsew nka wɔ bakandua no etsifi a, ɔno keka woho: osiandɛ nna EWURADZE epue dzi w'enyim dɛ orukoku Filistiafo dɔm no.
25. Na David yɛɛ dɛm, dɛ mbrɛ EWURADZE hyɛɛ no no; na okunkum Filistiafo no fi Geba araa dze kodur dɛ edze rebɛba Gezer no.

## Tsir 6

1. Na David kehyiahyiaa Israel mbarimba a wɔasan mu eyi hɔn no nyinara bio, hɔn dodow yɛ mpemeduasa.
2. Na David soɛree na ɔnye nkorɔfo a wɔka no ho no nyinara sii mu kɔr Baale-Juda, dɛ wɔrekɛfa Nyankopɔn n'adakaa no a wɔbɔ do dzin no efi hɔ aba, mekyerɛ dɔm EWURADZE a ɔtse kerubfo do no ne dzin no a.
3. Na wɔdze Nyankopɔn n'adakaa no sii tseaseanam fofor do, na wɔdze fi Abinadab fi a ɔwɔ koko no do no mu puei: na Uza na Ahio, Abinadab ne mbabanyin no, na wɔtwee tseaseanam fofor no.
4. Na wɔdze Nyankopɔn n'adakaa no fi Abinadab fie a ɔwɔ koko no do no puei: na Ahio dzii adaka no enyim kɔree.
5. Na David na Israel fi nyinara wɔdze kupresidua ahorow, nye asankutsen, bɛnta asanku, mpintsin, mfirekyiwa, na ɔnye akasaa goree wɔ EWURADZE enyim.
6. Na aber a wodur Nakon ewuporowee no, Uza tseen ne nsa kɛkaa Nyankopɔn n'adakaa no, na osuoo mu, osiandɛ anantwi no fintsiwii.
7. Na EWURADZE n'ebufuw dzɛwee wɔ Uza do; na Nyankopɔn bɔɔ no hɔ wɔ no mfom no ntsi, na owui wɔ Nyankopɔn n'adakaa no nkyɛn hɔ.
8. Na David dzii yaw, osiandɛ EWURADZE ebu afa Uza do ntsi: na ɔfrɛɛ bea no Perez-Uza a asekyerɛ nye dɛ, Uza n'asotwe, dze bodu ndɛ da yi.
9. Na David suroo EWURADZE da no; na ɔsee dɛ, EWURADZE n'adakaa no besi dɛn aba me nkyɛn?
10. Dɛm ntsi David ammpɛ dɛ oyi EWURADZE n'adakaa no dze kɔ ne nkyɛn wɔ David kurow no mu; na David dze maan nkyɛn kɔr Gitinyi Obed-edom fie.
11. Na EWURADZE n'adakaa no kaa Gitinyi Obed-edom fie abosoom ebiasa: na EWURADZE hyiraa Obed-edom, na ne fie nyinara.
12. Na wɔkaa kyerɛɛ ɔhen David dɛ, EWURADZE ehyira Obed-edom fi, na dza ɔwɔ nyinara, osian Nyankopɔn n'adakaa no ntsi. Na David dze enyigye sii mu kɔree keyii Nyankopɔn n'adakaa no fii Obed-edom fie dze baa David kurow no mu.
13. Na mbrɛ ɔyɛe nye dɛ, sɛ hɔn a wɔso EWURADZE n'adakaa no tu anamɔn esia a, nna ɔdze ɔnantwi na abowa a ɔadɔ seradze abɔ afɔr.
14. Na David dze n'ahoɔdzen nyinara sawee wɔ EWURADZE enyim: nna David ɔdze ndwera asɔfo ntar abɔ do.
15. Nna David na Israel fi nyinara dze esebɔ, na abɛnhɛn ndze, dze EWURADZE n'adakaa no fowee bae.
16. Na ɔbaa dɛ, aber a EWURADZE n'adakaa no dur David kurow mu no, Saul ne babaa Mikal hwɛɛ tokura mu, na ohun ɔhen David dɛ oruhuruhuruw na ɔresaw wɔ EWURADZE enyim; na obuu no enyimtsia wɔ n'akoma mu.
17. Na wɔdze EWURADZE n'adakaa no bae, na wɔdze besii ne sibew wɔ asese a David abɔ ama no ne finimfin: na David bɔɔ ɔhyew afɔr na asomdwee afɔr wɔ EWURADZE enyim.
18. Na David wiee ɔhyew afɔr na asomdwee afɔr no bɔ no, ɔdze dɔm EWURADZE ne dzin hyiraa ɔman no.
19. Na ɔdze akyɛdze maa ɔman no nyinara, mekyerɛ Israel nyimpadodow nyina, mbarimba na mbaa nyina, ɔmaa obiara boodoo ntɔwmu, na nankum, na esikyireamba a wɔabɔ no etɔw. Nna ɔman no nyinara mu obiara sii mu kɔr ne fie.
20. Nna David sanee baa dɛ oribehyira ne fiefo. Na Saul ne babaa Mikal puei behyiaa David, na ɔsee dɛ, Mbrɛ Israelhen n'enyim duae baa nyam ndɛ a, dɛ ɔpaa no ho tam wɔ no nkowaa hɔn mfonabaa enyim, dɛ mbrɛ ehuhufo no mu bi pa no ho tam adapaa mu!
21. Na David see Mikal dɛ, EWURADZE a, nyia ogyaa w'egya, na ne fi nyinara hɔ, na ɔsaan mu yii me hyɛɛ me ɔpanyin wɔ EWURADZE ne man, Israel do no a; dɛm ntsi mobɔgor wɔ EWURADZE enyim.
22. Na mo ho bɛda ho ayɛ nkɔw asen dɛm, na mebɛyɛ mankasa m'enyi do famufamunyi: na mfonabaa a akasa hɔn ho no mu mbom na wɔbɛhyɛ me enyimnyam.
23. Na Saul ne babaa Mikal oennya ɔba dze kodur no wu da.

## Tsir 7

1. Afei ɔbaa dɛ, aber a ɔhen no tsenaa ne fie mu, na EWURADZE maa no ahomgye wɔ n'atamfo a woetwa no ho ehyia no nyinara nsamu no,
2SA.7.2, ɔhen no see nkɔnhyɛnyi Natan dɛ, Afei hwɛ, emi metse nkyindur ndua ofie mu, na Nyankopɔn n'adakaa no si ntamadan ho atam mu.
3. Na Natan see ɔhen no dɛ, Kɔ, kɛyɛ dza ɔwɔ w'akoma mu nyinara; na EWURADZE dzi w'ekyir.
4. Na ɔbaa dɛ anadwe no ara, EWURADZE n'asɛm baa Natan hɔ dɛ,
2SA.7.5, Kɔ na kɛka kyerɛ m'akowaa David dɛ, Mbrɛ EWURADZE se nye yi, Ana ɔwo na ibesi ofie ama me ma maatsena mu a?
6. Osiandɛ ofitsi da a miyii Israelmba mifii Egypt bae ara dze bodu ndɛ da yi, menntsenaa ofie mu da, mbom asese na ntamadan ara na manantsew wɔ mu.
7. Mbeambea nyinara a menye Israelmba no nyinara anantsew no no mu no, ana menye Israel ebusuakuw ebusuakuw mu biara a mehyɛɛ hɔn dɛ wɔnnyɛn me man Israel no kaa asɛm bi dɛ, Ɔyɛ dɛn ntsi na hom nnsii nkyindur ndua ofie mmaa me?
8. Dɛm ntsi afei mbrɛ ka kyerɛ m'akowaa David nye dɛ, Mbrɛ dɔm EWURADZE se nye yi, Emi na miyii wo mifii nguamban mu fii nguan ekyir dzi, ma abɛyɛ ɔpanyin wɔ me man Israel do:
9. na midzii w'ekyir wɔ beebiara mbrɛ ekɔree na metwitwa w'atamfo nyinara efi w'enyim; na mebɛma enya dzin kɛse, dɛ asaase do akɛsefo hɔn dzin.
10. Na mibesiesie beebi ama me man Israel, na matsɛw hɔn, ma wɔaatsena hɔnankasa hɔn tsenabew, na woeenntutu hɔn bio; nkyii so emumuyɛ mba no annhaw hɔn bio, dɛ nkan no,
2SA.7.11, nye ber a mehyɛɛ atsɛmbuafo dɛ wɔnhwɛ me man Israel do no; na mama ahom efi w'atamfo nyinara ho. Nkyii so EWURADZE ka kyerɛ wo dɛ EWURADZE na ɔbɛkyekyer ofie ama wo.
12. Sɛ wo nda so, na enye w'egyanom kɛda a, medze w'asenyi a obedzi w'ekyir no a obefi wo nson mu no, mibesi hɔ, na mama n'ahendzi etsim.
13. Ɔno na obesi ofie ama me dzin, na mebɛma n'ahendzi ahengua no etsim hɔ daa.
14. Emi na mebɛyɛ n'egya, na ɔno ɔayɛ me ba: sɛ ɔyɛ bɔn a, medze nyimpa poma, na ɔnye nyimpa mba mbaa mebɛtsea no;
15. na m'ehumbɔbɔr dze orimmfi no ho, dɛ mbrɛ miyii no wɔ Saul a mutuu no wɔ w'enyim no ho no.
16. Na wo fie na w'ahendzi besi pi daa wɔ w'enyim: w'ahengua betsim hɔ daa.
17. Dɛ mbrɛ nsɛm yi nyinara tse, na enyido adzehu yi nyinara tse no, dɛmara so na Natan kaa kyerɛɛ David.
18. Nna ɔhen David sii mu kɔree, na ɔkɛtsenaa EWURADZE enyim; na ɔsee dɛ, Emi nye woana, EWURADZE Nyankopɔn, na me fie tse dɛn, na edze me aba ebodu ha yi?
19. Naaso, EWURADZE Nyankopɔn, iyi yɛ w'enyi do adze ketseaba: na ɔwo aka w'akowaa ne fie so ho asɛm dze ama mber tsentsen bi a ɔreba. Ana iyi so wɔyɛ ma adasa, EWURADZE Nyankopɔn!
20. Na David nka dɛn bio nkyerɛ wo? Osiandɛ ɔwoara inyim w'akowaa, EWURADZE Nyankopɔn.
21. Osian w'asɛm ntsi, na dɛ mbrɛ wankasa w'akoma tse no, nna ayɛ adze kɛse yi nyinara, dɛ erema w'akowaa ehu.
22. Dɛm ntsi ɔwo eso, EWURADZE Nyankopɔn: osiandɛ obiara nnyi hɔ a ɔtse dɛ ɔwo, nkyii so Nyankopɔn biara nnyi hɔ ka wo ho, dɛ mbrɛ dza yɛdze hɛn aso atse no nyinara tse no.
23. Na ɔman bɛn na ɔwɔ asaase do a ɔtse dɛ wo man, ɔtse dɛ Israel a Nyankopɔn sii mu kɔree kɔpoon hɔn dze gyee ɔman maa noho, na ɔdze gyee dzin, na ɔdze yɛɛ ndzɛmba akɛse maa hom, na ndzɛmba a ɔyɛ hu maa w'asaase, wɔ wo man a epoon hɔn fii Egypt maa woho, wɔ amanaman na hɔn enyame nsamu no enyim?
24. Na ɔwoara dze wo man Israel tsiim hɔ maa woho dɛ ɔnyɛ ɔman mma wo daa; na ɔwo, EWURADZE, bɛyɛɛ hɔn Nyankopɔn.
25. Na afei, EWURADZE Nyankopɔn, asɛm a aka wɔ w'akowaa ho na ne fie ho no, hyɛ no dzen daa, na yɛ dɛ mbrɛ aka no.
26. Na ma wɔntonton wo dzin daa, dɛ, Dɔm EWURADZE nye Israel do Nyankopɔn: na w'akowaa David fie ntsim wɔ w'enyim.
27. Na ɔwo, dɔm EWURADZE, Israel Nyankopɔn, na ada no edzi akyerɛ w'akowaa, dɛ mebɛkyekyer ofie ama wo: dɛm ntsi na w'akowaa ehu no wɔ n'akoma mu dɛ ɔbɔ mpaa yi ma wo yi.
28. Na afei, EWURADZE Nyankopɔn, Ɔwoara nye Nyankopɔn, na wo nsɛm yɛ nokwar, na ɔwoara na edze adze pa yi abɔ w'akowaa anohoba:
29. dɛm ntsi afei ma ɔnyɛ wo fɛw dɛ ibehyira w'akowaa ne fie, ama ɔaako hɔ wɔ w'enyim daa: na ɔwo, EWURADZE Nyankopɔn, na aka: na wo nhyira na ma wɔmfa nhyira w'akowaa ne fie daa.

## Tsir 8

1. Na iyi ekyir no ɔbaa dɛ David kaa Filistiafo no gya, na ɔbrɛɛ hɔn adze: na David gyee Filistiafo nsamu ahenkurow no do tumdzi no.
2. Na ɔkaa Moab so gya, na ɔdze susuhoma susuu hɔn ma wɔdedaa famu; na ebiasa biara a osusui no wokum hɔn mu ebien, na hɔn mu nkyɛmu kor na ɔmaa wɔtsenaa ase. Na Moabfo nkaa no bɛyɛɛ nkowaa maa David, na wɔdze ayɛyɛdze bae.
3. David kaa Zobahen Hadadezer, Rehob ba no so gya, aber a osii mu kɔr dɛ ɔrokɔhwehwɛ n'ahendzi ekyir kwan wɔ Esutsen Eufrates no ho no mu.
4. Na David kyeer no dɔm mu mpɔnkɔdofo apem ahaesuon, na anamɔnmufo mpemeduonu: na David twitwaa tseaseanam mpɔnkɔ no nyinara hɔn anantsir ntsin na ogyaa hɔn mu ntseaseanam ɔha ho dze.
5. Na aber a Damaskɔs Siriafo no baa dɛ wɔrobɔboa Zobahen Hadadezer no, David kum Siriafo no mu nyimpa mpemeduonu ebien.
6. Nna David dze bansifo kɛtsenaa Damaskɔs Siria: na Siriafo no bɛyɛɛ nkowaa maa David, na wɔdze ayɛyɛdze bae. Na EWURADZE maa David konyimdzi wɔ beebiara mbrɛ ɔkɔree.
7. Na David gyegyee sika akyɛm a ɔwowɔ Hadadezer no nkowaa ho no, na ɔdze baa Jerusalɛm.
8. Na Hadadezer no nkurow Beta na Berothai mu na ɔhen David faa boran mbordo.
9. Na aber a Hamathen Toi tsee dɛ David aka Hadadezer no dɔm nyinara gya no,
2SA.8.10, Toi somaa ne ba Joram ma ɔbaa ɔhen David nkyɛn bekyiaa no, na ohyiraa no, dɛ ɔnye Hadadezer ako, na ɔaka no gya ntsi: osiandɛ Hadadezer nye Toi dzii ako. Na Joram dze dwetɛ ndzɛmba, na sika ndzɛmba, na boran ndzɛmba bae:
11. iyinom so na ɔhen David tui sii nkyɛn maa EWURADZE, dze kaa dwetɛ na sika a ofi amanaman nyinara a ɔbrɛɛ hɔn adze no mu no mu a otui sii nkyɛn no ho;
12. ofi Siria, na Moab, na Ammonmba, na Filistiafo, na Amalek, na Zobahen Hadadezer, Rehob ba no, asadze mu.
13. Na aber a David sanee fii ne Siriafo kum no mu wɔ Nkyen Bɔnsa no mu no, mekyerɛ nyimpa mpemduawɔtwe no, ɔgyee dzin.
14. Na ɔdze bansifo tsenaa Edom: Edom mu nyinara na ɔdze bansifo tsenatsenae, na Edomfo nyinara bɛyɛɛ nkowaa maa David. Na EWURADZE maa David konyimdzi wɔ beebiara mbrɛ ɔkɔree.
15. Na David dzii hen wɔ Israel nyinara do; na David dzii atsɛmbu na tseneneesɛm maa ne man nyinara.
16. Nna Zeruia ba Joab na ɔhwɛ dɔm no do; na Ahilud ba Jehosafat nye ɔsɛnkafo:
17. na Ahitub ba Zadok, na Abiathar ba Ahimelek nye asɔfo; na Seraia nye ɔkyerɛwfo;
18. na Jehoiada ba Benaia na ɔhwɛ Keretifo na Peletifo  no do; na David mba no na wɔyɛ asɔfo.

## Tsir 9

1. Na David bisaa dɛ, Ana obi da ho wɔ hɔ a ɔaka wɔ Saul fie, ma menyɛ no ayamuyie wɔ Jonatan ntsi?
2. Na Saul fie akowaa bi wɔ hɔ a ne dzin dze Ziba, na wɔkɛfrɛɛ no ma ɔkɔr David nkyɛn; na ɔhen no see no dɛ, Ana ɔwo nye Ziba a? Na ɔsee dɛ, W'akowaa nye no.
3. Na ɔhen no see dɛ, Ana obi nnyi hɔ bio wɔ Saul fie, ma medze Nyankopɔn ayamuyie mebɛyɛ no? Na Ziba see ɔhen no dɛ, Jonatan na ɔda ho wɔ ɔbabanyin bi a ɔyɛ apakye.
4. Na ɔhen no see no dɛ, Ɔwɔ hen? Na Ziba see ɔhen no dɛ, Hwɛ, ɔwɔ Makir, Ammiel ba no ne fie, wɔ Lo-debar.
5. Nna ɔhen David somae ma wɔkɛfaa no wɔ Makir, Ammiel ba no ne fie, wɔ Lo-debar bae.
6. Na Saul ne ba Jonatan ne ba Mefiboset baa David nkyɛn no, ɔdze n'enyim boom famu, na ɔyɛɛ enyidzi. Na David see dɛ, Mefiboset. Na obuaa dɛ, Hwɛ, w'akowaa nye yi.
7. Na David see no dɛ, Mma nnsuro: na ampaara w'egya Jonatan ntsi mebɛyɛ wo ayamuyie, na madan w'egya Saul n'asaase nyinara mama wo; na ibedzidzi mo pon do daa.
8. Na ɔyɛɛ enyidzi, na ɔsee dɛ, W'akowaa nye bɛn, ma ebɔhwɛ ɔkraman fun a ɔtse dɛ emi yi?
9. Nna ɔhen no frɛɛ Ziba, Saul n'akowaa no, na ɔsee no dɛ, Adze nyinara a ɔyɛ Saul na ne fie nyinara dze no medze ama wo wura ne ba no.
10. Dɔw asaase no ma no, ɔwo, na wo mba, na wo nkowaa; na fa no do nduadzewa bra, ma wo wura ne ba nnya edziban ndzi: na wo wura ne ba Mefiboset dze ondzidzi mo pon do daa. Nna Ziba wɔ mbabanyin duenum na nkowaa eduonu.
11. Nna Ziba see ɔhen no dɛ, Dɛ mbrɛ mo wura ɔhen hyɛ w'akowaa no nyinara no, dɛmara so na w'akowaa bɛyɛ. Na Mefiboset dze, ɔhen no see no dɛ, Ibedzidzi mo pon do dɛ ɔhen ne mba no mu bi.
12. Nna Mefiboset wɔ babanyin kakraba bi a ne dzin dze Mika. Na hɔn a wɔtse Ziba fie nyinara wɔyɛ nkowaa dze ma Mefiboset.
13. Nna Mefiboset tsenaa Jerusalɛm: na odzidzii ɔhen no no pon do daa; a nna ɔyɛ ebubua.

## Tsir 10

1. Iyi ekyir no ɔbaa dɛ Ammonmba hɔn hen no wui, na ne ba Hanun bedzii hen wɔ n'ananmu.
2. Na David see dɛ, Mebɛyɛ Nahas ba Hanun ayamuyie, dɛ mbrɛ n'egya yɛɛ me ayamuyie no. Nna David dze duaa no nkowaa do somaa dɛ wɔnkɛkyekye no werɛ wɔ n'egya ho. Na David no nkowaa no baa Ammonmba asaase no do.
3. Nna Ammonmba asafohemfo no see hɔn wura Hanun dɛ, Ana edwen dɛ David dzi w'egya nyi ntsi na ɔasoma akyekyewerɛfo wɔ wo nkyɛn yi? Ana David annsoma no nkowaa wɔ wo nkyɛn dɛ wɔmbɔhwehwɛ kurow yi mu, na wɔnserasera mu, na wombutuw no bi a?
4. Nna Hanun faa David no nkowaa no, na oyiyii hɔn mbɔdwesa fa fa, na otwitwaa hɔn ntar mu finimfin finimfin araa dze bodur hɔn nserɛ ekyir, na ogyaa hɔn kwan.
5. Na wɔbɛkaa kyerɛɛ David no, ɔsomae ma wokehyiaa hɔn kwan; osiandɛ woegu mbarimba no enyim ase kɛse. Na ɔhen no see dɛ, Hom ntsintsim wɔ Jeriko ma onkodu dɛ hom mbɔdwesa bofuw ana nkyii hom asan aba.
6. Na aber a Ammonmba no hun dɛ hɔn ho abɔn David no, Ammonmba no somaa ma wɔkɔbɔɔ Siriafo a wɔwɔ Bɛt-rehob na Zoba paa, anamɔnmufo mpemeduonu na Maakahen no nye mbarimba apem, na Tobfo mbarimba mpemduebien.
7. Na David tsee no, ɔsomaa Joab, na mbarimba akatakyi dɔm no nyinara ma wɔkɔree.
8. Na Ammonmba no puei, na wɔbaabaa mpasuar wɔ kuropon no n'ahɛnee: na Zoba, Rehob Siriafo, Tob na Maaka mbarimba no, nko gyinae wɔ haban no mu.
9. Afei aber a Joab hun dɛ ɔko no wɔ n'enyim na n'ekyir no, ɔpaa Israel mu mbarimba a wɔasan mu eyi hɔn no mu bi, na ɔmaa wɔkɔree kehyiaa Siriafo no:
10. na nkorɔfo nkaa no, ɔdze hɔn hyɛɛ no nua Abishai nsa, na ɔmaa wokehyiaa Ammonmba no.
11. Na ɔsee dɛ, Sɛ Siriafo no yɛ dzen dodow ma me a, ɔno bɔboa me: na sɛ Ammonmba no yɛ dzen dodow ma wo a, ɔno mebɛba mabɔboa wo.
12. Nya akokodur, na ma yɛnyɛ hɛnho mbarimba mma hɛn man, na hɛn Nyankopɔn no nkurow no: na EWURADZE nyɛ dza oye wɔ n'enyiwa do.
13. Nna Joab na nkorɔfo a wɔka no ho no twee pinii nye Siriafo no dze bɔɔ enyim: na woguanee wɔ n'enyim.
14. Na aber a Ammonmba no hun dɛ Siriafo no eguan no, nna hɔn so woguanee wɔ Abishai n'enyim, na wɔkɛhɛɛn kurow no mu. Nna Joab fii Ammonmba no ho sanee, na ɔbaa Jerusalɛm.
15. Na aber a Siriafo no hun dɛ woegu wɔ Israel enyim no, wɔpoon hɔnho hyiae.
16. Na Hadadezer somae ma wɔkɛfaa Siriafo no a wɔwɔ Esutsen no egya no puei bae: na wɔbaa Helam, dɛ Hadadezer no dɔm safohen panyin Sobak na odzi hɔn enyim.
17. Na wɔbɛkaa kyerɛɛ David; na ɔpoon Israel nyinara hyiae, na okotwaa Jordan kɔr Helam. Na Siriafo no baa mpasuar hyiaa David, na wɔnye no koe.
18. Na Siriafo no guanee wɔ Israel enyim; na David kunkum Siriafo no ntseaseanam ahaesuon mu nyimpa, na mpɔnkɔdofo mpemeduanan, na ɔkaa hɔn dɔm safohen panyin Sobak gya, ma owui wɔ hɔ.
19. Na aber a ahemfo a wɔyɛ nkowaa ma Hadadezer no nyinara hun dɛ woegu wɔ Israel enyim no, wɔnye Israel siesiei, na wɔsoom hɔn. Nna Siriafo no suroo dɛ wɔbɔboa Ammonmba no bio.

## Tsir 11

1. Na ɔbaa dɛ, mfedan no durii no, aber a ahemfo wotu sa mu no, David somaa Joab, na no nkowaa ka no ho, na Israel nyinara; na wɔkɛsɛɛ Ammonmba no, na wokotuaa Rabaa. Na David dze otsintsimii wɔ Jerusalɛm.
2. Na ɔbaa dɛ ewimbir bi, David soɛree fii ne mpa do, na ɔpasapasaar ɔhen no ne dan no etsifi: na ofi ɔdan no etsifi na ohun ɔbaa bi a oruguar; na ɔbaa no ehwɛ no a, no ho yɛ fɛw dodow.
3. Na David somae ma wokebisaa ɔbaa no n'ekyir kwan. Na obi see dɛ, Ana nnyɛ Eliam ne babaa Bat-seba, Hitinyi Uria ne yer no nye yi bi a?
4. Na David somaa abɔfo ma wɔkɛfaa no; na ɔbaa ne nkyɛn, na ɔnye no hyiae; (nna mbrɛana oewie ne mfikyirkɔ mu atɔrmuadze); na ɔsanee kɔr ne fie.
5. Na ɔbaa no nyinsenii; na ɔsomae ma wɔkɛkaa kyerɛɛ David, dɛ, Minyinsen.
6. Na David somae ma wɔkɔr Joab hɔ, dɛ, Gya Hitinyi Uria kwan ma ɔmbra me nkyɛn. Na Joab gyaa Uria kwan ma ɔkɔr David nkyɛn.
7. Na aber a Uria baa ne nkyɛn no, David bisaa no mbrɛ Joab na ɔman no hɔn ho tse, na mbrɛ ɔsa no ayɛ yie apa.
8. Na David see Uria dɛ, Sian kɔ wo fie, na kɔhohor w'anan ho.  Na Uria fii ɔhen no ne fie kɔree, na wɔdze ayɛyɛdze fi ɔhen hɔ kaa no do.
9. Na Uria dze, ɔnye no wura no nkowaa no nyinara kɛdaa ɔhen no ne fie abowano, na oennsian annkɔ ne fie.
10. Na aber a wɔkaa kyerɛɛ David, dɛ, Uria oennsian annkɔ ne fie no, David see Uria dɛ, Ana immfi kwan nam bi a? Ɔyɛ dɛn ntsi na ennsian annkɔ wo fie?
11. Na Uria see David dɛ, Adaka no, na Israel, na Juda, tsetse asese mu; na mo wura Joab, na mo wura no nkowaa, wɔakyer nsera wɔ haban petee mu; na emi nna monkɔ me fie, minkedzidzi na monnom, na menye me yer nda anaa? Dɛ etse ase, na wo kra tse ase yi, merennyɛ dɛm adze yi.
12. Na David see Uria dɛ, Tsintsim ha ndɛ so, na ɔkyena mebɛma akɔ. Nna Uria tsenaa Jerusalɛm da no, na n'adzekyee no.
13. Na aber a David frɛɛ no no, odzidzii na ɔnomee wɔ n'enyim; na ɔmaa ɔbowee: na ewimbir no osii mu kɔree kɛdaa ne mpa do ɔnye no wura no nkowaa no, na mbom oennsian annkɔ ne fie.
14. Na ɔbaa dɛ, anapa no, David kyerɛɛw nwoma dze kɛmaa Joab, na ɔdze nam Uria nsa do kɔree.
15. Na ɔkyerɛwee wɔ nwoma no mu, dɛ, Hom mma Uria nkedzi mbrɛ ɔko no asaasaa do no ano, na hom mfi ne nkyɛn mpem adze, ma wɔmbɔ no ma ɔntɔr.
16. Na ɔbaa dɛ aber a Joab rohwɛ kurow no no, ɔdze Uria kedzii beebi mbrɛ onyim dɛ mbarimba a wɔyɛ ndam wɔ.
17. Na kurow no mu mbarimba fiir edzi, na wɔnye Joab bɔkoe: na nkorɔfo no mu bi totɔree, mekyerɛ David no nkowaa no a; na Hitinyi Uria so tɔree.
18. Nna Joab somae ma wɔkɛkaa ɔsa no mu nsɛm nyinara kyerɛɛ David;
19. na ɔhyɛɛ ɔbɔfo no, dɛ, Sɛ iwie ɔsa no mu nsɛm nyinara ka dze kyerɛ ɔhen no,
2SA.11.20, na ɔba dɛ, sɛ ɔhen no n'ebufuw soɛr, na ɔse wo dɛ, Ɔyɛ dɛn ntsi na hom bɛɛn kurow no dɛm kɔkoe? Ana hom nnyim dɛ wobefi fasu no do atotow a?
21. Woana na okum Jerubeset ne ba Abimelek? Ana nnyɛ ɔbaa bi na ofi fasu do toow ewuyambobaa bɔɔ no, ma ɔtɔree wɔ Tebez no bi a? Ɔyɛ dɛn ntsi na hom bɛɛn kurow no dɛm yi a? Ɔno se dɛ, W'akowaa Uria, Hitinyi no so atɔr.
22. Nna ɔbɔfo no sii mu kɔree, na ɔbaa bɛkaa dza Joab dze somaa no no nyinara kyerɛɛ David.
23. Na ɔbɔfo no see David dɛ, Mbarimba no hyɛɛ hɛn do, na wopuei baa hɛn do wɔ haban no mu, na yɛkɔr hɔn do araa dze kodur kuropon n'ahɛnee no mu.
24. Na atowfo no fi fasu no do totowee guu wo nkowaa do; na ɔhen no nkowaa no binom atotɔr, na w'akowaa Uria, Hitinyi no so atɔr.
25. Nna David see ɔbɔfo no dɛ, Dɛm na kɛka kyerɛ Joab, Mma mma asɛm yi nnyɛ wo awerɛhow, na afona twa obi dɛ mbrɛ otwa obi so: ma wo ko no mu nyɛ dzendzen wɔ kurow no do, na dwuruw no: na ɔwoara hyɛ no dzen.
26. Na aber a Uria ne yer tsee dɛ no kun Uria oewu no, ogyaam no kun no.
27. Na aber a eyiyɛ no twaa mu no, David somae ma wɔkɛfaa no baa ne fie, na ɔbɛyɛɛ ne yer, na ɔwoo babanyin maa no. Na adze a David yɛɛ no yɛɛ EWURADZE ebufuw.

## Tsir 12

1. Na EWURADZE somaa Natan ma ɔkɔr David hɔ. Na ɔbaa ne nkyɛn, na ɔbɛsee no dɛ, Mbarimba beenu wɔ kurow kor mu; ɔbaako obirɛmpɔn a, na ɔbaako so ohianyi a.
2. Obirɛmpɔn no ɔwɔ nguan na anantwikuw dodoodow mbordo:
3. na ohianyi no dze, onnyi hwee dɛ gyama eguambaaber kakraba kor a ɔtɔɔ no na ɔnyɛɛn no: na ɔnye ɔno, na ɔnye ne mba bɔɔ mu nyinii; odzii nankasa no trɔma bi, na ɔnoom nankasa no kɔɔpow ano, na ɔdaa no bo mu, na ɔyɛɛ no dɛ ɔbabaa.
4. Na ɔhɔho bi baa obirɛmpɔn no ne nkyɛn no, ɔammpɛ dɛ ɔfa nankasa no nguan, na n'anantwi no bi siesie dze ma ɔkwantsennyi no a ɔbɔsoɛɛ no no, na mbom ɔkɛfaa ohianyi no n'eguambaa no, na ɔdze yɛɛ edziban maa ɔhɔho no a ɔbaa no hɔ no.
5. Na David n'ebufuw dzɛɛw kɛsenara wɔ obirɛmpɔn no do; na ɔsee Natan dɛ, Dɛ EWURADZE tse ase yi, ɔbarimba no a ɔayɛ iyi no fata dɛ owu.
6. Ɔnhyɛ eguambaa no ananmu mbɔho anan, ɔnam dza ɔayɛ yi, na ɔannkyerɛ tsimbɔbɔr ntsi.
7. Na Natan see David dɛ, Ɔwoara nye obirɛmpɔn no. Mbrɛ EWURADZE, Israel Nyankopɔn no, se nye yi, Mara na meseraa wo mehyɛɛ wo ɔhen wɔ Israel do, na Mara na megyee wo Saul nsamu;
8. na medze wo wura Saul ne fi maa wo, na medze ne yernom guu wo bo mu, na medze Israel na Juda fi memaa wo; na sɛ osuar dodow a, nkyɛ medze dɛm na dɛm so mebɛka wo ho.
9. Ɔyɛ dɛn ntsi na ebu EWURADZE n'asɛm enyimtsia, na ereyɛ dza omuo wɔ n'enyi do yi? Ɔwo edze afona ekum Uria, Hitinyi no, na afa ne yer ayɛ wo yer, na edze Ammonmba afona ekum no.
10. Dɛm ntsi afei, afona rimmfi wo fie mmfir ara da; osiandɛ ebu me enyimtsia, na afa Uria, Hitinyi no ne yer ayɛ wo yer.
11. Mbrɛ EWURADZE se nye yi, Hwɛ, mebɛma mbusu efi wankasa wo fie asoɛr wo do, na magye wo yernom wɔ w'enyim, na medze hɔn ama wo nyɛnko, na ɔnye wo yernom adeda wɔ w'enyim.
12. Na ɔwo yɛɛ no nsumaa mu: na emi dze, mebɛyɛ adze yi wɔ Israel nyinara enyim, na petee mu.
13. Na David see Natan dɛ, Mayɛ bɔn etsia EWURADZE. Na Natan see David dɛ, EWURADZE so ama wo bɔn etwa mu; innkowu.
14. Naaso, dɛ edze wo ndzeyɛɛ yi ama EWURADZE n'atamfo enya ho kwan kɛse aka ebususɛm etsia no ntsi, abofra no a wɔawo no ama wo no so owu ara na obowu.
15. Na Natan kɔr ne fie. Na EWURADZE bɔɔ abofra no a David nye Uria ne yer no woo no no, ma ɔyaar dzendzenndzen.
16. Dɛm ntsi David paa Nyankopɔn kyɛw maa abofra no; na David dzii mbuada, na ɔkɔr dan mu kɛdaa famu anadwe no nyinara.
17. Na ne fie mpanyimfo no soɛree, na wokegyinaa no do, dɛ wɔrema no do efi famu: na ɔammpen, nkyii so ɔnye hɔn enndzidzi.
18. Na ɔbaa dɛ da a otsia esuon no abofra no wui. Na David no nkowaa no suroo dɛ wɔbɛka akyerɛ no dɛ abofra no ewu: na wɔsee dɛ, Hwɛ, aber a abofra no da ho tse ase no, yɛkasaa kyerɛɛ no, naaso oenntsie hɛn ndze: na afei yɛbɛyɛ dɛn aka akyerɛ no dɛ abofra no ewu, ana ɔnnkɛyɛ noho bɔn bi?
19. Na aber a David hun dɛ no nkowaa no abɔ mu rowesawesa no, David hun dɛ abofra no ewu: na David bisaa no nkowaa no dɛ, Ana abofra no ewu a? Na wɔsee dɛ, Oewu.
20. Nna David soɛree fii famu, na ɔhohoor noho, na ɔserae, na ɔsakyeer n'atar; na ɔkɔr EWURADZE ne fie, na ɔkɔsɔree: na nkyii ɔbaa nankasa ne fie; na obisae no, wɔdze edziban besii n'enyim, ma odzii.
21. Nna no nkowaa no see no dɛ, Ebɛnadze na ayɛ yi? Ɔwo idzii mbuada na isui maa abofra no, aber a ɔtse ase no; na mbom aber a abofra no wui no asoɛr na edzidzi.
22. Na ɔsee dɛ, Aber a abofra no da ho tse ase no, midzii mbuada na musui: na mesee dɛ, Woana na onyim dɛ bi a EWURADZE bɔdom me ma abofra no atsena ase?
23. Na afei dze oewu yi, ɔyɛ dɛn ntsi na monkɔ do mindzi mbuada? Ana mubotum medze no asan aba bio? Emi na mobɔkɔ ne nkyɛn, na ɔnodze, ɔrennsan mmba me nkyɛn.
24. Na David kyekyee ne yer Bat-seba no werɛ, na ɔkɔr ne nkyɛn, na ɔnye no hyiae; na ɔwoo babanyin, na ɔtoo no dzin Solomon. Na EWURADZE dɔɔ no;
25. na ɔdze nam nkɔnhyɛnyi Natan nsa do somae ma ɔkɔtoo no dzin Jedidia a asekyerɛ nye EWURADZE no dɔfo: wɔ EWURADZE ntsi.
26. Afei Joab nye Ammonmba Rabaa koe, na ɔgyee ahenkurow no.
27. Na Joab tuu abɔfo ma wɔkɔr David nkyɛn kɛsee dɛ, Menye Rabaa ako, nyew, magye nsukurow no.
28. Dɛm ntsi afei, pon nkorɔfo nkaa no hyia, na bɛkyer kurow no ho nsera na gye: ɔno bɛyɛ na magye kurow no na wɔdze me dzin ato no.
29. Nna David poon nkorɔfo no nyinara hyiae, na osii mu kɔr Rabaa, na ɔnye no kɔkoe, na ɔgyee.
30. Na oyii hɔn hen n'ahenkyɛw no wɔ ne tsir; na no dur yɛ sika dwetsir kɛse, na no mu wɔ aboɔdzen abo; na wɔdze hyɛɛ David ne tsir. Na ɔdze kurow no mu asadze piigyan mbordo puei bae.
31. Na ɔdze nkorɔfo a wɔwɔ mu no puei bae, na ɔdze hɔn kɛhyɛɛ nseradaa, na dadze dɛtse porowdze, na dadze nkuma ase, na ɔmaa wokoduaa ntayaa fononoo mu: na mbrɛ ɔdze yɛɛ Ammonmba nkurow no nyinara nye no. Na David na ɔman no nyinara sanee baa Jerusalɛm.

## Tsir 13

1. Iyi ekyir no, nna David ne ba Absalom wɔ akyerɛbaa fɛɛfɛw bi a ne dzin dze Tamar; na David ne ba Amnon pɛ no.
2. Na Amnon no ho hiahiaa no dodow ma ɔyaree, osian n'akyerɛbaa Tamar ntsi; nna ɔyɛ ɔbaabun; na ɔyɛɛ dzen maa Amnon dɛ ɔbɛyɛ no biribi.
3. Na Amnon wɔ nyɛnko bi a ne dzin dze Jonadab, David no nua Simea ba a: na Jonadab yɛ nyimpa a n'enyi atsew dodow.
4. Na obisaa no dɛ, Ao, Ɔyɛ dɛn ntsi na ɔhen ne ba efɔn dɛm daa daa yi? Ana ennkɛka akyerɛ me? Na Amnon see no dɛ, Mepɛ mo nua Absalom n'akyerɛbaa Tamar.
5. Na Jonadab see no dɛ, Kɛda wo mpa do, na petuw yar: na sɛ w'egya ba dɛ ɔrobɔhwɛ wo a, ase dɛ, Meserɛ wo, ma m'akyerɛbaa Tamar mbra, na ɔmbɛma me edziban ma mindzi, na ɔnyɛ edziban no wɔ m'enyim, ma mara munhu, na mindzi no wɔ ne nsamu.
6. Nna Amnon kɛdae, na opetuwii yaree: na aber a ɔhen no baa dɛ ɔrobɔhwɛ no no, Amnon see ɔhen no dɛ, Meserɛ wo, ma m'akyerɛbaa Tamar mbra, na ɔmbɛyɛ tatar ebien bi wɔ m'enyim mma me, ma mindzi wɔ ne nsamu.
7. Nna David somae ma wɔkɔr Tamar hɔ wɔ fie, dɛ, Kɔ wo nua Amnon fie seseiara, na kɛyɛ edziban ma no.
8. Nna Tamar sii mu kɔr no nua Amnon fie; nna ɔda. Na ɔfaa mbɔr fetsewee, na ɔyɛɛ tatar wɔ n'enyim, na ɔkyeew tatar no.
9. Na ɔfaa kyesɛn no na ohuee no wɔ n'enyim; na ɔammpɛ dɛ odzi. Na Amnon see dɛ, Ma nyimpa nyinara mfi me nkyɛn mpue. Na wopuei, nyimpa biara fii ne nkyɛn.
10. Na Amnon see Tamar dɛ, Fa edziban no bra pia mu, ma mindzi no wɔ wo nsamu. Na Tamar faa tatar no a ɔyɛe no, na ɔdze brɛɛ no nua Amnon wɔ pia mu.
11. Na aber a ɔdze piin ne nkyɛn dɛ ondzi no, osuoo no mu, na ɔsee no dɛ, M'akyerɛbaa, bra bɛnye me nda.
12. Na obuaa no dɛ, Oho, mo nua, mma nnhyɛ me; na wɔnnyɛ dɛm adze yi wɔ Israel: mma nnyɛ nkwaseadze yi.
13. Na emi dze, henfa na morosoa m'enyimguase mafa? Na ɔwo dze, ebɛyɛ dɛ Israel mu nkwasea no bi. Dɛm ntsi afei, meserɛ wo, kɛka kyerɛ ɔhen; na ɔnnkɛfa me akam wo.
14. Naaso ɔammpɛ dɛ otsie ne ndze: na ɔnam dɛ no ho yɛ dzen sen no ntsi, ɔhyɛɛ no, na ɔnye no dae.
15. Nna Amnon dze tan kɛse mbordo taan no; na tan a ɔdze taan no no yɛɛ kɛse sen ɔdɔ a ɔdze dɔɔ no no. Na Amnon see no dɛ, Soɛr, fi ha kɔ.
16. Na ɔsee no dɛ, Dabida, osiandɛ bɔn kɛse a edze repam me yi omuo sen kor no a edze yɛɛ me no. Na ɔammpɛ dɛ otsie no.
17. Nna ɔfrɛɛ n'akowaa a ɔsom no no, na ɔsee dɛ, Yi ɔbaa yi edzi fi me nkyɛn pue, na tow no abow no ekyir krɔkrɔw.
18. Nna ɔhyɛ asaasaaba atar bi: na dɛm mbataker no na ɔhen ne mbabaa a wɔyɛ mbaabun no no wɔhyehyɛe. Na n'akowaa no dze no puei, na ɔtoow no abow no ekyir krɔkrɔw.
19. Na Tamar tuu nso guu n'etsifi, na osunsuaan n'asaasaaba atar a ɔhyɛ no no mu; na ɔdze ne nsa guu n'etsifi, na ɔkɔr no kwan, mbrɛ ɔrokɔ no nna ɔrekeka mu.
20. Na no nua Absalom bisaa no dɛ, Ana wo nua Amnon aba wo nkyɛn anaa? Afei m'akyerɛbaa, mua w'ano: ɔyɛ wo nua; mma mmfa asɛm yi nnto w'akoma mu. Nna Tamar tsenaa no nua Absalom fie bɔmm.
21. Na aber a ɔhen David tsee nsɛm yi nyinara no, no bo fuuw dodow.
22. Na Absalom annkasa papa anaa bɔn annkyerɛ Amnon: na Absalom taan Amnon, ɔnam dɛ ɔahyɛ n'akyerɛbaa Tamar ntsi.
23. Na ɔbaa dɛ mfe ebien ekyir no, nna Absalom wɔ nguansusuafo wɔ Baal-hazor a ɔwɔ Efraim nkyɛn mu: na Absalom hyiaa ɔhen ne mbabanyin no nyinara.
24. Na Absalom baa ɔhen no nkyɛn, na ɔsee dɛ, Afei hwɛ, w'akowaa wɔ nguansusuafo; meserɛ wo, ma ɔhen, na no nkowaa nye w'akowaa nkɔ.
25. Na ɔhen no see Absalom dɛ, Oho, me ba, mma mma hɛn nyinara yɛnnkɔ, ɔno bɛyɛ na yɛaayɛ adzesoa ama wo. Na ɔhyɛɛ no: naaso oennya no ma ɔannkɔ, mbom ohyiraa no.
26. Nna Absalom see dɛ, Sɛ annyɛ dɛm a, meserɛ wo, ma mo nua Amnon nye hɛn nkɔ. Na ɔhen no see no dɛ, Ɔyɛ dɛn ntsi na ɔnye wo nkɔ?
27. Na Absalom hyɛɛ no araa ma ɔmaa Amnon na ɔhen ne mbabanyin no nyinara nye no kɔree.
28. Na Absalom hyɛɛ no nkowaa no, dɛ, Afei hom nhyɛ no nsew, sɛ Amnon n'akoma nya nsa mu enyigye, na sɛ mese hom dɛ, Hom mbɔ Amnon a, ɔno hom nku no, mma hom nnsuro: ana nnyɛ mara na mahyɛ hom bi? Hom nya akokodur, na wɔnyɛ mbanyindze.
29. Na Absalom no nkowaa no yɛɛ Amnon dɛ mbrɛ Absalom hyɛe no ara. Nna ɔhen ne mbabanyin no nyinara soɛrsoɛree, na nyimpa biara fowee tsenaa n'asoaso do guanee.
30. Na ɔbaa dɛ, aber a wɔwɔ ɔkwan mu no, nna nsɛm no dur David nkyɛn, dɛ, Absalom eku ɔhen ne mbabanyin no nyinara, na hɔn mu baako mpo annka.
31. Nna ɔhen no soɛree, na ɔtsetseew ne ntar mu, na ɔdaa famu; na no nkowaa no nyinara so tsetsew hɔn ntar mu gyinagyinaa no ho.
32. Na Jonadab, David no nua Simea ba no, buae see dɛ, Mma mma mo wura nsusu dɛ woekum ɔhen ne mbabanyin mberantsɛ no nyinara; na Amnon nko na oewu: na ɔnam Absalom ne nhyehyɛɛ do na iyi wɔabɔ no pɔw fi da no a ɔhyɛɛ n'akyerɛbaa Tamar no.
33. Dɛm ntsi afei mma mma mo wura ɔhen mmfa asɛm no nnto n'akoma mu, dɛ ɔbɔdwen dɛ ɔhen ne mbabanyin no nyinara ewuwu: na Amnon nko na oewu.
34. Na Absalom dze oguanee. Na aberantsɛ ɔweɔmfo no maa n'enyi do, na ɔhwɛe, na, hwɛ, nyimpa pii nam ɔkwan a ɔwɔ koko nkyɛnmu wɔ n'ekyir no mu reba.
35. Na Jonadab see ɔhen no dɛ, Hwɛ, ɔhen ne mbabanyin no reba: mbrɛ w'akowaa see no, mbrɛ ɔtse ara nye no.
36. Na ɔbaa dɛ owiee kasa no ara, nna, hwɛ, ɔhen no ne mbabanyin no bae, na wɔmemaa hɔn ndze do, na wosui: na ɔhen no so na no nkowaa no nyinara suu pii.
37. Na Absalom dze oguanee na osii mu kɔr Gesurhen Talmai, Ammihur ne babanyin no nkyɛn. Na David gyaam ne ba no daa nyina.
38. Nna Absalom guanee, na osii mu kɔr Gesur, na odzii hɔ mfe ebiasa.
39. Na ɔhen David ne kra no kɔn dɔɔ dɛ obefir akɔ Absalom nkyɛn: osiandɛ no werɛ akyekyer wɔ Amnon ho, ɔnam dɛ oewu ntsi.

## Tsir 14

1. Afei Zeruia ba Joab hun dɛ ɔhen no n'akoma wɔ Absalom ho.
2. Na Joab somaa ma wɔkɔr Tekoa, na wɔkɛfaa ɔbaa onyansafo bi fi hɔ bae, na ɔsee no dɛ, Meserɛ wo, petuw ara yɛ woho dɛ eyiyɛnyi, na hyɛ eyiyɛ atar, na mma mmfa ngo nnsera woho, na yɛ dɛ ɔbaa a ogyaam ewufo akyɛr:
3. na kɔ ɔhen no nkyɛn, na kɛka dɛm nsɛm yi kyerɛ no. Nna Joab dze nsɛm hyɛɛ n'ano.
4. Na aber a ɔbaa no a ofi Tekoa no baa ɔhen no nkyɛn no, ɔdze n'enyim boom famu, na ɔyɛɛ enyidzi, na ɔsee dɛ, Ao ɔhen, boa me.
5. Na ɔhen no see no dɛ, Ebɛnadze na ɔyɛ wo? Na obuaa dɛ, Ampa meyɛ ɔbaa kunafo, na mo kun ewu.
6. Na w'afonabaa wɔ mbabanyin beenu, na hɔn beenu no dzii aperper wɔ haban mu, na obi nnyi hɔ a ɔpata hɔn, na ɔbaako bɔɔ ɔbaako no, ma ɔtɔree.
7. Na, hwɛ, ebusua no nyina asoɛr wɔ w'afonabaa do, na wɔse dɛ, Yi nyia ɔbɔɔ no nua no ma, ma yenku no wɔ no nua no a okum no no nkwa ntsi, na dɛm na yɛbɛsɛɛ ɔdzedzifo no so: na wɔdze dɛm rubodum me gyansenama a aka no, na woenngyaa dzin anaa okyirkafo so amma mo kun wɔ asaase yi do.
8. Na ɔhen no see ɔbaa no dɛ, Kɔ wo fie, na mebɛhyɛ mbra wɔ wo ho.
9. Na ɔbaa no a ofi Tekoa no see ɔhen no dɛ, Mo wura ɔhen, asodzi no nda mo do, na m'egya ne fi do: na ɔhen na n'ahengua no ndzi bem.
10. Na ɔhen no see dɛ, Obiara se wo biribiara a, fa no brɛ me, na ɔrennka wo bio.
11. Nna ɔsee dɛ, Meserɛ wo, wɔmma ɔhen nkaa EWURADZE wo Nyankopɔn, amma bɔgya ho werdzifo no aannsɛɛ obi bio, ɔno bɛyɛ na wɔaasɛɛ me ba a ɔka no. Na ɔsee dɛ, Dɛ EWURADZE tse ase yi, wo ba no nhwi kor mpo ronntɔ famu.
12. Nna ɔbaa no see dɛ, Meserɛ wo, ma w'afonabaa nka asɛm kor nkyerɛ mo wura ɔhen. Na ɔsee dɛ, Ka ɛ.
13. Na ɔbaa no see dɛ, Ɔyɛ dɛn ntsi na esusu dɛm adze yi etsia Nyankopɔn ne man yi? Osiandɛ asɛm yi ne nkaa mu no ɔhen yɛ dɛ obi a odzi fɔ, ɔhen rennkɛfa ne nyimpa a wɔapam no no mmba fie bio.
14. Na owu ara na yebowu, na yɛtse dɛ nsu a woehue egu famu a wɔboaboa ano bio a ɔnnyɛ; nkyii so Nyankopɔn nnyi nkwa, mbom osusu ɔkwan, ama nyia wɔapam no no aannyɛ ɔkwankwannyi na oemmfi ne nkyɛn.
15. Dɛm ntsi afei ɔnam dɛ maba dɛ merebɛka asɛm yi akyerɛ mo wura ɔhen no, nna ne siantsir nye dɛ ɔman no ayɛ me ma musuro: na w'afonabaa see dɛ, afei mebɛkasa makyerɛ ɔhen; annyɛ a ɔhen bɛyɛ n'abaawa n'ebisadze no.
16. Osiandɛ ɔhen betsie na oeyi n'abaawa efi nyimpa no a ɔpɛ dɛ ɔsɛɛ emi na me ba nyina fi Nyankopɔn egyapadze ho no ne nsamu.
17. Nna w'afonabaa see dɛ, Meserɛ wo, wɔmma mo wura ɔhen n'asɛm nyɛ awerɛkyekyer: na dɛ mbrɛ Nyankopɔn no bɔfoe tse no, dɛmara so na mo wura ɔhen tse, dɛ ohu papa na bɔn mu: na EWURADZE wo Nyankopɔn ndzi w'ekyir.
18. Nna ɔhen no buae see ɔbaa no dɛ, Meserɛ wo, mma nnsiw me biribiara a mibebisa wo no do. Na ɔbaa no see dɛ, Wɔmma afei mo wura ɔhen nkasa ɛ.
19. Na ɔhen no see dɛ, Ana Joab ne nsa ka wo ho wɔ iyi nyinara mu a? Na ɔbaa no buae see dɛ, Mo wura ɔhen, dɛ wo kra tse ase yi, obi runntum nndan mmfi asɛm a mo wura ɔhen aka no ho mmfa enyimfa anaa abankum: na w'akowaa Joab, na ɔhyɛɛ me, na ɔnoara na ɔdze nsɛm yi nyinara hyɛɛ w'afonabaa n'ano:
20. dɛ ɔbɛdan asɛm no n'enyi ntsi na w'akowaa Joab ayɛ adze yi: na mo wura yɛ onyansafo, dɛ mbrɛ Nyankopɔn bɔfoe ne nyansaa tse, dɛ obohu dza ɔwɔ asaase do nyinara.
21. Ekyir no, ɔhen no see Joab dɛ, Afei hwɛ, mayɛ dza epɛ: dɛm ntsi kɔ, kɛfa aberantsɛ Absalom san bra.
22. Na Joab dze n'enyim boom famu, na ɔyɛɛ enyidzi, na ohyiraa ɔhen no: na Joab see dɛ, Ndɛ na w'akowaa ehu dɛ menya w'enyim enyimnyam, mo wura ɔhen, dɛ ɔhen ayɛ n'akowaa n'ebisadze yi.
23. Nna Joab soɛree na osii mu kɔr Gesur, na ɔkɛfaa Absalom baa Jerusalɛm.
24. Na ɔhen no see dɛ, Wɔmma ɔmman nkɔ nankasa ne fie, na mma wɔmma onnhu m'enyim. Nna Absalom manee kɔr nankasa ne fie, na oennhu ɔhen no enyim.
25. Afei obi nnyi Israel nyinara mu a wɔkamfo n'ahoɔfɛw dodow dɛm dɛ Absalom: ofi n'ananadze araa dze kodu n'etsifi pampamu no dzɛm biara nnyi no ho.
26. Na sɛ oyi ne tsir a, (afei afrenhyia biara n'ewiei oyi: osiandɛ nhwi no yɛ no do dur dodow:) oker ne tsinhwi no ma ɔtow dwetɛbona ahaenu, dɛ mbrɛ ɔhen n'abrambo tse.
27. Na Absalom woo mbabanyin baasa, na ɔbabaa kor a ne dzin dze Tamar: ɔyɛ ɔbaa a n'enyim yɛ fɛw.
28. Na Absalom tsenaa Jerusalɛm mfe pɔrpɔr ebien; na oennhu ɔhen no n'enyim da.
29. Nna Absalom somae ma wɔkɛfrɛɛ Joab, dɛ ɔrosoma no wɔ ɔhen nkyɛn; na ɔammpɛ dɛ ɔba ne nkyɛn: na ɔsomaa bio ne mpɛn ebien, na ɔammpɛ dɛ ɔba.
30. Dɛm ntsi ɔsee no nkowaa dɛ, Hom nhwɛ, Joab ne haban bɛn medze, na ɔwɔ atoko wɔ hɔ; hom nkɔ nkɔto mu gya.
31. Nna Joab soɛree na ɔbaa Absalom nkyɛn wɔ ne fie, na obisaa no dɛ, Ɔyɛ dɛn ntsi na wo nkowaa akɔto me haban mu gya yi?
32. Na Absalom buaa Joab dɛ, Hwɛ, mosomae ma wɔbaa wo hɔ, dɛ, Bra ha, ma monsoma wo wɔ ɔhen hɔ, dɛ, Ɔyɛ dɛn ntsi na mifi Gesur mebae? Oye ma me dɛ nkyɛ meda ho mowɔ hɔ: dɛm ntsi afei ma munhu ɔhen no n'enyim; na sɛ emumuyɛ bi wɔ mo mu a, wɔmma onku me.
33. Nna Joab baa ɔhen no nkyɛn, na ɔbɛkaa kyerɛɛ no: na wɔkɛfrɛɛ Absalom no, ɔbaa ɔhen no nkyɛn, na ɔbɔɔ no mu adze dze n'enyim boom famu wɔ ɔhen no enyim: na ɔhen no feew Absalom n'ano.

## Tsir 15

1. Na ɔbaa dɛ iyi ekyir no Absalom siesiee tseaseanam na mpɔnkɔ maa noho, na mbarimba eduonum a wɔbɛyɛ n'enyim abrampɔfo.
2. Na Absalom soɛɛr ahanamakye, na okegyinaa kuropon ano kwan ho: na ɔbaa dɛ, sɛ nyimpa biara nya asɛm bi a ɔgye dɛ ɔba ɔhen nkyɛn bedzi a, nna Absalom afrɛ no, ebisa no dɛ, Ifi ebɛn kurow do? Nna oebua dɛ, W'akowaa fi Israel ebusuakuw ebusuakuw no mu bi mu.
3. Nna Absalom ase no dɛ, Hwɛ wo nsɛm ye na ɔtsen; na nyimpa bi nnyi hɔ a ɔhen etu no dɛ ontsie wo.
4. Nkyii so Absalom se no dɛ, Ao kɛtseankyɛ wɔaahyɛ me asaase yi do ɔtsɛmbuafo, ma nyimpa biara a ɔwɔ ebisadze bi anaa asɛm bi no ɔaaba mo hɔ, na meebu no atsɛntsenenee.
5. Na ɔbaa dɛ, sɛ nyimpa bi twe pin dɛ ɔbɛyɛ no enyidzi a, ɔtsen ne nsa, na osuo no mu, na ɔfew n'ano.
6. Na dɛm yi ara na Absalom dze yɛɛ Israel nyinara a wɔbaa ɔhen nkyɛn asɛndzi: nna Absalom dze wiawiaa Israel mbarimba no hɔn akoma.
7. Na ɔbaa dɛ mfe anan ekyir no, Absalom see ɔhen no dɛ, Meserɛ wo, ma monkɔ monkɔpon m'anohoba a mabɔ ama EWURADZE no, wɔ Hebron.
8. Osiandɛ aber a metse Gesur wɔ Siria no w'akowaa bɔɔ anohoba dɛ, Sɛ EWURADZE dze me san ba Jerusalɛm ara ampa a, ɔno mobɔsom EWURADZE.
9. Na ɔhen no see no dɛ, Kɔ asomdwee mu. Na Absalom sii mu kɔr Hebron.
10. Afei Absalom somasomaa abɔfo ma wɔkɔr Israel ebusuakuw ebusuakuw nyinara mu, dɛ, Sɛ hom tse abɛn ndze ara a, ɔno hom nse dɛ, woesi Absalom hen wɔ Hebron.
11. Na wɔpoon mbarimba ahaenu fi Jerusalɛm hyiae kaa Absalom ho ma wɔkɔree, na hɔn dze, wɔkɔr no dɛ hɔn tsirmu faa; nna wonnyim dza ɔrekɛyɛ no ho hwee.
12. Na Absalom somae ma wokehyiaa Ahithofel, Gilonyi no, David ne pamfo no, wɔ no kurow mu, mekyerɛ Gilo a, mber a ɔrobɔ afɔr no. Na tsirdo apam no mu yɛɛ dzen; osiandɛ ɔman no kɔr do ara dɔree wɔ Absalom nkyɛn.
13. Afei ɔbɔfo bi baa David nkyɛn, dɛ, Israelmba akoma ekedzi Absalom ekyir.
14. Na David see no nkowaa a wɔwɔ ne nkyɛn wɔ Jerusalɛm no nyinara dɛ, Hom nsoɛr ma yenguan; ɔno bɛyɛ na hɛn mu biara emmfi Absalom nsa emmfi: hom nyɛ ntsɛm nsi mu nkɔ, amma no ho aannyɛ har ɔammbɔto hɛn, na ɔaammfa bɔn bi ammba hɛn do, na ɔaammfa afona anomu ammbɔbɔ kurow yi.
15. Na ɔhen no nkowaa no see ɔhen dɛ, Hwɛ, wo nkowaa ayɛ krado dɛ yɛbɛyɛ biribiara a mo wura ɔhen bɛpɛ nyinara.
16. Na ɔhen no fiir edzi, na ne fiefo nyinara dzii n'ekyir. Na ɔhen no gyaa mbaa du a wɔyɛ nwewefo, dɛ wɔnhwɛ fie no.
17. Na ɔhen no fiir edzi, na no nkowaa nyinara dzii n'ekyir; na woketsintsimii wɔ Bɛt-merhak.
18. Na no nkowaa no nyinara twaa mu wɔ ne nkyɛn kɔree; na Keretfo nyinara, na Peletfo nyinara, na Gitifo nyinara, mbarimba ahaesia a wofi Gat bae bedzii n'ekyir no botwaa mu wɔ ɔhen no n'enyim.
19. Nna ɔhen no bisaa Itai, Gitinyi no dɛ, Ɔyɛ dɛn ntsi na wo so enye hɛn rokɔ? San kɔ, na kɛtsena ɔhen no nkyɛn: na ɔwo yɛ ɔhɔho, na ɔmantunyi so; san kɔ wankasa wo man mu.
20. Afei so ɔwoara ndeda yi ara na ebae, na ndɛ memma enye hɛn nkɔ nkekyin, hwɛ no dɛ morokɔ beebiara a mibenya makɔ yi? San na fa wo nuanom no san ekyir kɔ; mbɔbɔrhu na nokwar ndzi w'ekyir.
21. Na Itai buaa ɔhen no see dɛ, Dɛ EWURADZE tse ase, na mo wura ɔhen tse ase yi, ampa beebiara mbrɛ mo wura ɔhen bɛtsena no, sɛ owu mu o, nkwa mu o, mekyerɛ hɔ ara so na w'akowaa bɛtsena.
22. Na David see Itai dɛ, Kɔ kotwa. Na Itai, Gitinyi no, kotwaa mu, ɔnye ne mbarimba nyinara, na mbofraba a wɔka no ho nyina.
23. Na ɔman no nyinara dze ndze kɛse sui, na nkorɔfo no nyinara twaa mu kɔree: ɔhen no ankasa so twaa ɔwora Kidron no, na nkorɔfo no nyinara twae kɛfaa sar no do kwan no do afamu.
24. Na hwɛ, Zadok so, na Levifo a wɔka no ho no nyinara, so Nyankopɔn n'ahyɛmudaka no bae; na wɔsoɛɛ Nyankopɔn n'adakaa no sii famu, na Abiathar fowee ma ɔman no nyinara fii kurow no mu twaa mu wiei ana.
25. Na ɔhen no see Zadok dɛ, Soa Nyankopɔn n'adakaa no san kɔ kurow no mu: sɛ minya EWURADZE enyim enyimnyam a, ɔdze me bɛba bio, na ɔakyerɛ me ɔno, na ne tsenabew nyina:
26. na sɛ mbom ɔse dɛm dɛ, Minnyi enyigye wɔ wo mu a; hwɛ, emi nye yi, ma ɔnyɛ me dɛ mbrɛ oye wɔ n'enyiwa do.
27. Eso ɔhen no see ɔsɔfo Zadok dɛ, Ana nnyɛ adzehunyi nye wo bi a? San kɔ kurow no mu dwudwoodwo, na hom mbabanyin beenu no nka hom ho, wo babanyin Ahimaaz, na Abiathar ne babanyin Jonatan.
28. Hwɛ, mibetsintsim wɔ sar no do esutwaree no, ma ekodu dɛ asɛm befi hom hɔ ebesi no pi ama me.
29. Dɛm ntsi Zadok na Abiathar soaa Nyankopɔn n'adakaa no baa Jerusalɛm: na wɔtsenaa hɔ.
30. Na David nam Ngo Koko no afowee kɔree; na mbrɛ ɔrokɔ no na orusu; na ɔakata ne tsir do, na ɔnantseew anamɔnkwaa mu: na nkorɔfo a wɔwɔ ne nkyɛn no nyinara mu nyimpa biara kataa ne tsir do, na wɔfowee kɔree, mbrɛ wɔrofow no nna worusu.
31. Na obi kaa kyerɛɛ David, dɛ, Ahithofel wɔ Absalom nkyɛn tsirdo apamfo no mu. Na David see dɛ, EWURADZE, meserɛ wo dan Ahithofel n'apam nkwaseasɛm.
32. Na ɔbaa dɛ, aber a David dur afowee no etsifi mbrɛ wɔsɔr Nyankopɔn no, hwɛ, Husai, Arkinyi no bae behyiaa no, ɔatsetsew no sortar mu, na dɛtse gu n'etsifi:
33. na David see no dɛ, Sɛ ɔwo enye me twa kɔ a, ɔno ebɛyɛ adzesoa ama me:
34. na mbom sɛ esan kɔ kurow no mu, na ekɛse Absalom dɛ, Ɔhen, mebɛyɛ w'akowaa dɛ mbrɛ nkan no meyɛɛ w'egya n'akowaa no, dɛmara so na afei mebɛyɛ w'akowaa a: ɔno na ebɛsɛɛ Ahithofel n'apam no ama me.
35. Na ana innyi asɔfo Zadok na Abiathar wɔ wo nkyɛn hɔ bi a? Dɛm ntsi ɔmbra dɛ asɛm biara a ebɛtse no wɔ ɔhen no ne fie no, ka kyerɛ asɔfo Zadok na Abiathar.
36. Hwɛ, wɔwɔ hɔn mbabanyin beenu no wɔ hɔn nkyɛn hɔ, Zadok ne babanyin Ahimaaz, na Abiathar ne babanyin Jonatan; na asɛm biara a hom bɛtse no, hom nsoma ma wɔmfa ndua hɔn do ndu me nkyɛn.
37. Nna David ne nyɛnko Husai sanee baa kurow no mu; na Absalom so baa Jerusalɛm.

## Tsir 16

1. Na David twaa mu fii afowee no etsifi kakra no, hwɛ, Mefiboset n'akowaa Ziba behyiaa no, ɔdze nsoasopɔnkɔ ebien a wɔahyehyɛ hɔn, na boodoo ntɔwmu ahaenu, na esikyireamba siaw ɔha, na hyewber nduadzewa ɔha, na wenyin bɔdambɔ soso hɔn.
2. Na ɔhen no see Ziba dɛ, Iyinom ekyerɛ asɛ dɛn? Na Ziba see dɛ, Nsoaso no wɔmfa mma ɔhen ne fiefo ma wɔntsena do; na boodoo na hyewber eduadzewa yi wɔmfa mma mberantsɛ no ma wondzi; na wenyin yi wɔmfa mma hɔn a wɔatɔ bitsi wɔ sar no do no ma wɔnnom.
3. Na ɔhen no see dɛ, Na wo wura ne ba no wɔ hen? Na Ziba see ɔhen no dɛ, Hwɛ, ɔtse Jerusalɛm: na ɔsee dɛ, Ndɛ na Israel fi bɛdan m'egya n'ahendzi no ama me.
4. Nna ɔhen no see Ziba dɛ, Hwɛ, dza ɔyɛ Mefiboset dze no nyinara yɛ wodze. Na Ziba see dɛ, W'adaworom a; ma minya mo wura ɔhen enyim enyimnyam.
5. Na aber a ɔhen David dur Bahurim no, hwɛ, ɔbarimba bi fi hɔ bae a ofi Saul fie ebusua mu a ne dzin dze Simei, Gera ba a: opuei, na mbrɛ ɔreba no nyina nna ɔrodom.
6. Na ɔpraa David, na ɔhen David no nkowaa nyinara abo: nna dɔm no nyinara na mbarimba akatakyi no nyinara dzi ɔhen no n'abanyimfa na n'abankum.
7. Na Simei rodom no mbrɛ ɔsee nye yi, Fi hɔ kɔ, fi hɔ kɔ, ɔwo bɔgya nyimpa, na Belial nyimpa:
8. EWURADZE adan Saul a ebɛhyɛɛ n'ananmu dzii hen no, ne fie bɔgya nyinara aba wo do; na EWURADZE dze ahendzi no ahyɛ wo ba Absalom nsa: na, hwɛ, wɔakyer wo wɔ wankasa w'emumuyɛ mu, osiandɛ ɔwo yɛ bɔgya nyimpa.
9. Nna Abishai, Zeruia ba no see ɔhen no dɛ, Ɔyɛ dɛn ntsi na ɔkraman fun yi dom mo wura ɔhen yi? Meserɛ wo, ma monkɔ minkeyi ne tsir wɔ do.
10. Na ɔhen no see dɛ, Ebɛnadze na menye hom wɔ yɛ, hom Zeruia mba? Wɔmma ɔndom ɛ, osiandɛ EWURADZE ase no dɛ, Dom David; na woana na nkyii ɔbɛse dɛ, Ɔyɛ dɛn ntsi na ayɛ dɛm?
11. Na David see Abishai, na no nkowaa no nyinara dɛ, Hwɛ, me ba a ofi mo nson mu bae na ɔrohwehwɛ mo nkwa yi: na afei Benjaminnyi yi na ɔnnkɛyɛ abor do? Wongyaa no ma ɔndom; na EWURADZE na ɔaka akyerɛ no.
12. Annyɛ a EWURADZE bɔhwɛ bɔn a wɔdze ayɛ me, na EWURADZE dze papa ahyɛ me no ndom a ɔrodom me ndɛ da yi ananmu.
13. Nna David na ne mbarimba no faa ɔkwan no do kɔree: na Simei faa koko noho afamu wɔ ne tsentsendo kɔree; na mbrɛ ɔrokɔ no nna ɔrodom, na ɔpraa no abo, na otuu huntuma petsee.
14. Na ɔhen no, na dɔm a wɔka no ho no nyinara, kodurii a nna wɔaberɛ; na wɔgyee hɔn ahom wɔ hɔ.
15. Afei Absalom, na Israelmba nyinara, baa Jerusalɛm, nna Ahithofel ka no ho.
16. Na ɔbaa dɛ, aber a David ne nyɛnko Husai, Arkinyi no, baa Absalom nkyɛn no, ɔsee Absalom dɛ, Nyame ngye ɔhen nkwa, Nyame ngye ɔhen nkwa.
17. Na Absalom see Husai dɛ, Ana w'ayamuyie a edze yɛ wo nyɛnko nye yi? Ɔyɛ dɛn ntsi na enye wo nyɛnko no annkɔ?
18. Na Husai see Absalom dɛ, Dabida; mbom nyia EWURADZE, na ɔman yi, na Israel mbarimba no nyinara asan mu eyi no no, ɔno na mebɛyɛ nedze, na ɔno so na menye no bɛtsena.
19. Bio so, woana na mobɔsom no? Ana monnkɔsom wɔ ne ba enyim bi a? Dɛ mbrɛ masom wɔ w'egya enyim no, dɛmara so na mebɛyɛ wɔ w'enyim.
20. Nna Absalom see Ahithofel dɛ, Hom mfa hom apam mbra wɔ dza yɛnyɛ ho.
21. Na Ahithofel see Absalom dɛ, Kɔ w'egya no nwewefo a ɔadan hɔn egya dɛ wɔnhwɛ fie no do no nkyɛn; na ma Israel nyinara ntse dɛ w'egya ekyir wo kɔkɔɔkɔ: na iyi bɛma ɔwo na hɔn a wɔwɔ wo nkyɛn nyinara enya tum kɛse.
22. Nna wosii buw maa Absalom wɔ ɔdan no etsifi ntaae no; na Absalom kɔr n'egya no nwewefo no nkyɛn wɔ Israel nyinara enyim.
23. Na Ahithofel n'apam a ɔdze pamee wɔ nda no mu no, yɛɛ dɛ mbrɛ nyimpa bi ekebisa Nyankopɔn hɔ asɛm dze: dɛmara na Ahithofel n'apam nyinara yɛe dze maa David na Absalom.

## Tsir 17

1. Iyi ekyir no so Ahithofel see Absalom dɛ, Afei ma mensan mu nyi mbarimba mpemduebien, na monsoɛr nketsiw David anadwe yi:
2. na monkɔ no do aber a ɔaberɛ na ne nsamu agow yi, na minkeyi no hu: na dɔm a wɔka no ho nyinara boguan; na muboku ɔhen no nko:
3. na memfa dɔm no nyinara nsan mbrɛ wo, dɛ mbrɛ ayefor kɔ no kun nkyɛn no: na nyimpa kor pɛr na erohwehwɛ no eku no: na ɔman no nyinara bɛyɛ komm.
4. Na asɛm no sɔɔ Absalom, na Israel mpanyimfo no nyinara enyi papaara.
5. Nna Absalom see dɛ, Afei wɔmfrɛ Husai, Arkinyi no so ma mbra, na wɔmma yentsie dza ɔno so wɔ ka.
6. Na aber a Husai baa Absalom nkyɛn no, Absalom kaa kyerɛɛ no dɛ, Mbrɛ Ahithofel aka nye yi: ana yendzi n'asɛm no do a? Sɛ oho a, wo so kasa.
7. Na Husai see Absalom dɛ, Apam a Ahithofel dze ama aber yi dze onnye.
8. Nkyii so Husai see dɛ, Ɔwoara nyim w'egya na ne mbarimba, dɛ wɔyɛ mbarimba akatakyi, na hɔn enyi aber dɛ osisi a woewia ne mba wɔ haban mu: na w'egya so yɛ ɔsabarimba, na ɔnye nkorɔfo no renntsena.
9. Hwɛ, sisei oekosuma noho wɔ mona bi mu, anaa beebi: na ɔbɛba dɛ sɛ hɔn mu binom totɔr asɔpɔn no a, obiara a ɔbɛtse no bɛse dɛ, Ɔkogu esi nkorɔfo a wodzi Absalom ekyir no mu.
10. Na nyia ɔyɛ ndam a n'akoma tse dɛ gyata akoma no mpo, ɔbɛnan koraa: osiandɛ Israel nyinara nyim dɛ w'egya yɛ ɔbarimba katakyi, na hɔn a wɔwɔ ne nkyɛn no wɔyɛ mbarimba a wɔyɛ ndam.
11. Mbom mususu dɛ wɔmboaboa Israel nyinara ano wɔ wo nkyɛn, ofi Dan araa dze kodu Beer-seba, dɛ mpoano anhwea wɔ dodow mu; na wankasa kɔ akono.
12. Nna yebopue no do wɔ beebiara mbrɛ wobohu no, na yeedwir no do dɛ mbrɛ ɔbɔsu tɔ gu famu: yerinngyaa mma ɔno na mbarimba a wɔka no ho mu baako mpo mma nnka.
13. Nkyii so ɔtwe noho kɔ kurow bi mu a, ɔno Israel nyinara dze ntampee bɛba kurow no ho, na yɛatwe no akɔ esutsen mu ma ekodu dɛ worunnhu ɔbo kakraba kor mpo wɔ hɔ.
14. Na Absalom na Israel mbarimba no nyinara see dɛ, Husai, Arkinyi no, n'apam no ye sen Ahithofel n'apam no. Na EWURADZE na ɔahyehyɛ dɛ ɔbɛsɛɛ Ahithofel n'apam papa no, ama EWURADZE dze mbusu aaba Absalom do.
15. Nna Husai see asɔfo Zadok na Abiathar dɛ, Dɛm na dɛm na Ahithofel dze apam Absalom na Israel mpanyimfo no: na dɛm na dɛm na mo so mapam.
16. Dɛm ntsi afei hom nsoma ntsɛm, ma wɔnkɛka nkyerɛ David, dɛ, Mma nntsena sar no do nsutwaree hɔ anadwe yi, na otwa ara na twa kɔ; ɔno bɛyɛ na wɔabɛmen ɔhen, na nkorɔfo a wɔka no ho no nyinara.
17. Afei Jonatan na Ahimaaz tsenaa En-rogel ho; na abaawa bi na ɔtɔ dɛ ɔkɛka kyerɛ hɔn; na hɔn so wosi mu kɔ kɛka kyerɛ ɔhen David; osiandɛ nna onnyi dɛ wohu hɔn dɛ wɔaba kurow no mu.
18. Na abanyimbasiaba bi kohun hɔn, na ɔkɛkaa kyerɛɛ Absalom: ntsi hɔn beenu nyina guaan ntsɛmara kɔree, na wokodur ɔbarimba bi fie wɔ Bahurim, nna ɔwɔ bura bi wɔ ne paado; na wosiaan mu.
19. Na ɔbaa no a ɔwɔ fie hɔ no faa nkataano no na ɔtserɛɛw mu kataa bura no ano, na ɔdze eburow siwii tserɛtserɛɛw do: na obiara ennhu ho hwee.
20. Na Absalom no nkowaa no baa ɔbaa no nkyɛn wɔ fie hɔ; na wɔsee dɛ, Hen na Ahimaaz na Jonatan wɔwɔ? Na ɔbaa no see hɔn dɛ, Woetwa ɔwora no kɔ. Na wɔhwehwɛɛ hɔn na woennhu hɔn no, wɔsanee baa Jerusalɛm.
21. Na ɔbaa dɛ, wɔkɔree no ekyir no, wofii bura no mu puei, na wosii mu kɔree kɛkaa kyerɛɛ ɔhen David; na wɔsee David dɛ, Hom nsoɛr, na wonkotwa nsu no ntsɛm: na dɛm na Ahithofel apam etsia hom.
22. Nna David, na nkorɔfo a wɔka no ho no nyinara soɛree, na wokotwaa Jordan: na anapa enyimtsetsewee no na hɔn mu baako mpo nnkae a onnyae nnkotwaa Jordan.
23. Aber a Ahithofel hun dɛ wɔammfa n'apam do no, ɔhyehyɛɛ n'asoaso, na ɔsoɛree kɔr fie wɔ no kurow mu na ɔtotoo ne fie yie, na ɔkɛsɛɛn ne men; na owui, na wosiee no wɔ n'egya n'asamandan mu.
24. Nna David baa Mahanaim. Na Absalom kotwaa Jordan, ɔnoara na Israel mbarimba a wɔka no ho no nyinara.
25. Na Absalom dze Amasa hyɛɛ Joab n'ananmu wɔ dɔm no do. Amasa yi yɛ Israelnyi ɔbarimba bi a ne dzin dze Itra ne ba, na ne na nye Nahas ne babaa Abigail, Joab ne na Zeruia no nua no.
26. Na Israel na Absalom kɛkyeer nsera wɔ Gilead asaase do.
27. Na ɔbaa dɛ, aber a David baa Mahanaim no, Sobi, Nahas ne ba a ofi Ammonmba Rabaa no, na Makir, Ammiel ne ba a ofi Lo-debar, na Barzillai, Gileadnyi a ofi Rogelim no,
2SA.17.28, dze mpa na mbɛɛsen, dɛtse asɛn, ewifua na atoko, isiam na eburow kyewee, eduwa, na asaduwa, na efan kyenkyenee,
2SA.17.29, ewo na buter, na nguan na anantwi kyiise, brɛɛ David, na nkorɔfo a wɔka no ho no, dɛ wondzi: na wɔsee dɛ, Ɔkɔm dze nkorɔfo no, na wɔaberɛ, na nsukɔm so dze hɔn, wɔ sar no do.

## Tsir 18

1. Na David kaan nkorɔfo a wɔka no ho no, na ɔdze mpem do asafohemfo na ɔha ɔha do asafohemfo sisii hɔn do.
2. Na David gyaa nkorɔfo no kwan, ɔdze ebupɛn ebiasa mu kor hyɛɛ Joab nsa, na ebupɛn ebiasa mu kor so hyɛɛ Zeruia ne ba Abishai, Joab no nua no nsa, na ebupɛn ebiasa mu kor so hyɛɛ Itai, Gitinyi no nsa. Na ɔhen no see nkorɔfo no dɛ, Ampa emi mara so menye hom rifir edzi akɔ.
3. Na nkorɔfo no see dɛ, Ɔwo mma mmfir edzi nnkɔ: osiandɛ sɛ yeguan a, wɔronndwen hɛn ho; nkyii so sɛ hɛn mu fa totɔr a, wɔronndwen hɛn ho: naaso ɔwo dze, etse dɛ hɛn mu ɔpedu: dɛm ntsi afei oye dɛ ebɛyɛ krado efi kurow no mu abɔboa hɛn.
4. Na ɔhen no see hɔn dɛ, Dza oye wɔ hom enyi do no, mebɛyɛ. Na ɔhen no gyinaa kuropon nkyɛn, na ɔman no nyinara puei kɔr no ɔha ɔha mu, na mpem mpem mu.
5. Na ɔhen no hyɛɛ Joab na Abishai na Itai, dɛ, Hom nye aberantsɛ no ndzi no berɛww wɔ me ntsi, mekyerɛ Absalom a. Na aber a ɔhen no rehyɛ asafohemfo no nyinara mbra wɔ Absalom ho no, nkorɔfo no nyinara tsee.
6. Na ɔman no fiir edzi kɔr haban mu kehyiaa Israel: na ɔko no wɔkoo no Efraim kwaa mu.
7. Na David no dɔm no bɔɔ Israel ɔman no gui, na okum kɛse sii hɔ da no, na ɔfaa nyimpa mpemeduonu.
8. Na ɔko no mu tserɛwee wɔ hɔ kataa asaase no nyinara enyi: na kwaa no sɛɛ nyimpa dodow da no seen hɔn a afona sɛɛ hɔn.
9. Na Absalom hyiaa David no nkowaa no awerɛfir mu. Nna Absalom tse n'asoasopɔnkɔ do, na asoasopɔnkɔ no dze kɛfaa esudur kɛse bi n'abaw kusuww ase, na ne tsir kɛhyɛɛ esudur no mu, ma wɔmaa no do ma ɔsensɛɛn ɔsor na asaase ntamu; na asoasopɔnkɔ a ɔwɔ n'ase no nam do kɔree.
10. Na ɔbarimba bi kohunii, na ɔkɛkaa kyerɛɛ Joab see dɛ, Hwɛ, muhun Absalom dɛ ɔsɛn esudur mu.
11. Na Joab see ɔbarimba no a ɔkaa kyerɛɛ no no dɛ, Na, hwɛ, ɔwoara ihunii, na ɔyɛ dɛn ntsi na ammbɔ no hɔ annhwe famu? Nkyɛ mebɛma wo dwetɛbona du na abɔdo.
12. Na ɔbarimba no see Joab dɛ, Sɛ mibenya dwetɛbona apem mpo wɔ me nsamu a, nkyɛ mennkɛtsen me nsa maka ɔhen ne ba no: na hɛn asomu na ɔhen hyɛɛ ɔwo na Abishai na Itai mbra, dɛ, Hom nhwɛ yie ma obiara annka aberantsɛ Absalom no.
13. Anaaso sɛ mutwa no nkwa ho nkontompɔ a (na asɛm biara nnyi hɔ a osuma ɔhen), ɔnodze nkyɛ ɔwo kor yi ara ebɔtwe woho ekegyina nkyɛn.
14. Nna Joab see dɛ, Minnkekyinkyim wo ho dɛm. Na ɔfaa mpeaa ebiasa kitsaa ne nsamu, na ɔtowee hwiraa Absalom n'akoma mu, aber a nkwa da ho wɔ no mu wɔ esudur no mu no.
15. Na mberantsɛ du a wɔso Joab n'akodze no twaa ho hyiae na wɔbobɔɔ Absalom kum no.
16. Na Joab hɛɛn abɛn, na nkorɔfo no gyaa Israel tsiw sanee: osiandɛ Joab twee nkorɔfo no ekyir.
17. Na woyii Absalom kɔtoow no kyeen kwaa no mu mona kɛse bi mu, na wɔhyɛɛ abo isiw kɛsenara wɔ no do: na Israel nyinara guanee obiara kɔr n'asesee mu.
18. Na Absalom tse ase no osii nkaadum bi a ɔwɔ ɔhen no bɔn mu no dze maa noho: na ɔsee dɛ, Minnyi babanyin a wɔdze no bɛkaa me dzin: na ɔdze nankasa ne dzin too dum no: na wɔfrɛɛ no Absalom ne nkaadum, dze bodu ndɛ da yi.
19. Nna Ahimaaz, Zadok ba no see dɛ, Afei ma muntu mbirika monkɔbɔ ɔhen amandzɛɛ, mbrɛ EWURADZE esi na oedzi n'atamfo wer ama no.
20. Na Joab see no dɛ, Mma ɔwo nnyɛ amandzɛɛbɔfo ndɛ da yi, mbom ebɔbɔ amandzɛɛ da bi: na ndɛ da yi dze mma nnkɔbɔ amandzɛɛ, osiandɛ ɔhen ne ba atɔr.
21. Nna Joab see Kusnyi no dɛ, Kɔ kɛka dza ɔwoara ehu kyerɛ ɔhen. Na Kusnyi no bɔɔ no mu adze maa Joab, na otuu mbirika.
22. Nna Ahimaaz, Zadok ba no da ho see Joab bio dɛ, Meserɛ wo, dza ɔbɛba biara mbra, ma mo so muntu mbirika memfa Kusnyi no. Na Joab see dɛ, Me ba, ɔyɛ dɛn ntsi na epɛ dɛ itu mbirika yi, hwɛ no dɛ irinnya akatua bi wɔ amandzɛɛ no ntsi yi?
23. Na ɔsee dɛ, Dza ɔbɛba biara mbra, mubotu mbirika. Na ɔsee no dɛ, Tu mbirika ɛ. Nna Ahimaaz tuu mbirika dze faa Tɛtɛrmu kwan no do, na ɔkɛpaa Kusnyi no ho.
24. Na David tse nkuropon ebien no ntamu: na ɔweɔmfo no fowee kɔr kuropon nkurii no do wɔ fadum no ho, na ɔmaa n'enyiwa do, na ɔhwɛe, na, hwɛ, ɔbarimba bi nankotoo dze mbirika.
25. Na ɔweɔmfo no tseaa mu na ɔkaa kyerɛɛ ɔhen no. Na ɔhen no see dɛ, Sɛ nankotoo a nna amandzɛɛ bi wɔ n'anomu. Na ɔdze ba ara, na ɔbɛnee.
26. Na ɔweɔmfo no hun ɔbarimba kor so dɛ ɔdze mbirika reba: na ɔweɔmfo no tseaa mu frɛɛ abowanohwɛfo no, na ɔsee dɛ, Hwɛ, ɔbarimba kor so nankotoo dze mbirika reba. Na ɔhen no see dɛ, ɔno so dze amandzɛɛ reba.
27. Na ɔweɔmfo no see dɛ, Emi modwen dɛ odzikamfo no ne mbirikatu tse dɛ Ahimaaz, Zadok ba no ne mbirikatu. Na ɔhen no see dɛ, Ɔno ɔyɛ nyimpa pa, na ɔdze amandzɛɛ pa reba.
28. Na Ahimaaz frɛe, na ɔsee ɔhen no dɛ, Bɔkɔɔ. Na ɔbɔɔ no mu adze wɔ ɔhen no enyim dze n'enyim boom famu, na ɔsee dɛ Nhyira nka EWURADZE wo Nyankopɔn a oeyi nyimpa a wɔma hɔn nsa do tsia mo wura ɔhen no ama.
29. Na ɔhen no see dɛ, Ana aberantsɛ Absalom no ho ye? Na Ahimaaz buaa dɛ, Aber a Joab rosoma ɔhen n'akowaa no, mekyerɛ mara w'akowaa a, muhun gyigyeegye kɛse bi, na minnyim n'adzeban.
30. Na ɔhen no see dɛ, Dan woho, gyina ha. Na ɔdaan noho kegyinaa dzinn.
31. Na, hwɛ, Kusnyi no bae; na Kusnyi no see dɛ, Mo wura ɔhen, amandzɛɛ nye yi. EWURADZE edzi hɔn a wɔsoɛree tsiaa wo nyinara wer ama wo ndɛ da yi.
32. Na ɔhen no see Kusnyi no dɛ, Ana aberantsɛ Absalom no ho ye? Na Kusnyi no buaa dɛ, Wɔmma mo wura ɔhen n'atamfo, na hɔn a wɔsoɛr tsia wo dɛ wɔbɛyɛ wo bɔn no nyinara, nyɛ dɛ mbrɛ aberantsɛ no ayɛ.
33. Na ɔhen no ho popoo dodow, na ɔfowee kɔr kuropon no do pia no mu, na osui: na aber a ɔrokɔ no mbrɛ ɔsee nye yi, Me ba Absalom e, me ba e, me ba Absalom e! Ao nkyɛ Nyame mma munwu mma wo, Absalom e, me ba e, me ba e!

## Tsir 19

1. Nna wɔkaa kyerɛɛ Joab dɛ, Hwɛ, ɔhen rusu na origyam Absalom.
2. Na da no konyimdzi no daan dɔm no nyinara nkɔmbɔdzi: na dɔm no tsee no da no dɛ wɔrese dɛ, Ɔhen ridzi yaw ma ne ba.
3. Na dɔm no wiawiaa hɔnho baa kurow no mu da no, dɛ mbrɛ nkorɔfo a woguan ɔko mu gu hɔn enyim ase no, wiawia hɔnho no.
4. Na ɔhen no kataa n'enyim, na ɔhen no dze ndze kɛse kekaa mu dɛ, Me ba Absalom e, Absalom e, me ba e, me ba e!
5. Na Joab baa ɔhen no nkyɛn wɔ fie, na ɔsee dɛ, Ndɛ da yi egu wo nkowaa nyinara a ndɛ da yi wɔagye ɔwo na wo mbabanyin, na wo mbabaa, na wo yernom, na wo nwewefo nkwa no enyim ase;
6. wɔ dɛ ɔwo edɔ hɔn a wɔtan wo, na etan hɔn a wɔdɔ wo. Osiandɛ ɔwo ada no edzi ndɛ da yi, dɛ asafohemfo na nkowaa nnyɛ hwee mma wo: na ndɛ da yi muhu dɛ, sɛ Absalom tsenaa ase, na hɛn nyinara wuwui a, nkyɛ ɔsɔ w'enyi papaara.
7. Dɛm ntsi afei soɛr, fir edzi, na kɛkasa awerɛkyekyer mu kyerɛ wo nkowaa: na meka EWURADZE dɛ, sɛ emmpue a, ondu mbrɛ adze nsa no nna w'akofo no mu kor mpo nnkaa wo nkyɛn: na ɔno mbom bɛyɛ ɔhaw kɛse ama wo ma ɔasen mbusu a ofitsi wo mberantsɛber dze ebodu sesei aba wo do nyinara.
8. Nna ɔhen no soɛree, na ɔkɛtsenaa kuropon no mu. Na wɔkaa kyerɛɛ ɔman no nyinara dɛ, Hwɛ, ɔhen no tse kuropon no mu: na ɔman no nyinara baa ɔhen no enyim. Afei na Israel eguanguan, nyimpa biara kɔ n'asesee mu.
9. Na ɔman no nyinara hamee wɔ Israel ebusuakuw ebusuakuw nyinara mu, dɛ, Ɔhen na oyii hɛn fii hɛn atamfo nsamu, na ɔno na ɔgyee hɛn fii Filistiafo nsamu; na afei Absalom ntsi oeguan efi asaase yi do.
10. Na Absalom a yɛseraa no hyɛɛ no hen wɔ hɛn do no, ɔatɔr wɔ akono. Dɛm ntsi afei ɔyɛ dɛn ntsi na hom nnka asɛm bi a wɔdze bɛkɛfa ɔhen asan aba yi?
11. Na ɔhen David tsee Israel nyinara hɔn asɛm yi no, ɔsomae ma wɔkɔr asɔfo Zadok na Abiathar nkyɛn, dɛ, Hom nkasa nkyerɛ Juda mpanyimfo, dɛ, Ɔyɛ dɛn ntsi na hom aka ekyir dɛ wɔdze ɔhen bɛsan akɔ ne fie yi?
12. Hom nye mo nuanom, hom nye me biew na mo honam: ɔyɛ dɛn ntsi na hom aka ekyir dɛ wɔdze ɔhen bɛsan akɔ?
13. Na hom nse Amasa dɛ, Ana ɔwo nnyɛ me biew na mo honam bi a? Nyankopɔn nyɛ me dɛm, na bi so nka ho, sɛ ɔwo enndzi dɔm no do ɔsafohen wɔ m'enyim daa nyina annhyɛ Joab n'ananmu a.
14. Na ɔbrɛɛ Juda mbarimba no nyinara hɔn akoma adze, dɛ nyimpa baako n'akoma; ma dɛm ntsi wɔsomae ma wɔkɔr ɔhen no nkyɛn, dɛ, San bra, ɔwo na wo nkowaa nyinara.
15. Nna ɔhen no sanee, na ɔbaa Jordan do. Na Juda baa Gilgal, dɛ wɔrokɔ ekehyia ɔhen no, na wɔdze ɔhen no etwa Jordan.
16. Na Simei, Gera ba no, Benjaminnyi a ofi Bahurim no, yɛɛ ntsɛm na ɔnye Juda mbarimba no sianee baa dɛ woribehyia ɔhen David.
17. Na Benjamin mbarimba apem ka no ho, na Ziba, Saul ne fie akowaa no, na ne mbabanyin duenum na no nkowaa eduonu ka no ho bae; na wotwaa Jordan baa ɔhen no enyim.
18. Na esutwahɛn twae kɔr dɛ wɔdze rekɛfa ɔhen ne fiefo etwa, na wɔayɛ dza ohia biara. Na Simei, Gera ba no, boom ɔhen no n'enyim famu, aber a otwaa Jordan bae no.
19. Na ɔsee ɔhen no dɛ, Mma mma mo wura mmbu emumuyɛ mma me, nkyii so mma nnkaa dza w'akowaa yɛɛ no nkɔnkɔnsa mu wɔ da a mo wura ɔhen fii Jerusalɛm no, dɛ ɔhen bɛfa ato n'akoma mu.
20. Osiandɛ w'akowaa nyim dɛ mayɛ bɔn: dɛm ntsi, hwɛ, emi na medzi Josef fi nyinara ne kan maba ndɛ da yi dɛ mirisian mekehyia mo wura ɔhen.
21. Na Abishai, Zeruia ne ba no, buae see dɛ, Ana worunnku Simei wɔ iyi ntsi, osiandɛ ɔadom nyia EWURADZE asera no no?
22. Na David see dɛ, Ebɛnadze na mowɔ menye hom yɛ, hom Zeruia mba, dɛ hom bɛyɛ atamfo ama me ndɛ da yi? Ana ndɛ da yi wonku nyimpa wɔ Israel a? Ana minnyim dɛ ndɛ da yi midzi hen wɔ Israel do bi a?
23. Na ɔhen no see Simei dɛ, Innkowu. Na ɔhen no kaa ntam kyerɛɛ no.
24. Na Mefiboset, Saul ne ba no, sianee baa dɛ oribehyia ɔhen no; ɔnnyɛɛ n'anan ho yie, nkyii so onnsiesiee n'abɔdwesa ho, na ɔannhor ne ntar so ara ofi da no a ɔhen sii mu kɔree no bodur da a ɔbaa fie asomdwee mu no.
25. Na ɔbaa dɛ, aber a ɔbaa Jerusalɛm dɛ oribehyia ɔhen no, ɔhen see no dɛ, Mefiboset, ɔyɛ dɛn ntsi na ennye me annkɔ?
26. Na obuaa dɛ, Ao mo wura ɔhen, m'akowaa na ɔdaadaa me: na w'akowaa see dɛ, Mebɛhyehyɛ asoaso, na nkyɛ matsena do, na menye ɔhen akɔ, osiandɛ w'akowaa yɛ ebubua.
27. Na oebotwir w'akowaa ama mo wura ɔhen; na mo wura ɔhen dze ɔtse dɛ Nyankopɔn no bɔfoe: dɛm ntsi yɛ dza oye wɔ w'enyiwa do.
28. Osiandɛ m'egya fie nyinara yɛ ewufo ara wɔ mo wura ɔhen enyim: naaso ɔwo dze w'akowaa hyɛɛ hɔn a wodzidzi wankasa wo pon do mu. Dɛm ntsi ebɛn kwan na mowɔ bio dɛ medze mebɛkeka mu afrɛ ɔhen bio?
29. Na ɔhen no see no dɛ, Ɔyɛ dɛn ntsi na eda ho kasa wo nsɛm yi ho bio yi? Mese dɛ, Ɔwo na Ziba wɔnkɛkyɛ asaase no mu.
30. Na Mefiboset see ɔhen dɛ, Mpo, ma ɔmfa ne nyinara, susuampa dɛ mo wura ɔhen aba nankasa ne fie asomdwee mu yi.
31. Na Barzillai, Gileadnyi no, sianee fi Rogelim bae; na ɔnye ɔhen twaa Jordan, dɛ orikegya no Jordan egya.
32. Nna Barzillai yɛ nyimpa a oenyin dodow, oedzi mfe eduowɔtwe: na ɔno na ɔbɔɔ ɔhen akɔhoma mber a ɔda Mahanaim no; osiandɛ ɔyɛ nyimpa kɛse dɛ.
33. Na ɔhen no see Barzillai dɛ, Bra bɛnye me ntwa nkɔ Jerusalɛm, na mobɔhwɛ wo me nkyɛn.
34. Na Barzillai see ɔhen no dɛ, Mo nkwa mfe mu nda yɛ ahen, na menye ɔhen mfow nkɔ Jerusalɛm yi?
35. Mowɔ hɔ yi medzi mfe eduowɔtwe: ana mubotum ehu papa na bɔn mu? Ana w'akowaa botum atse dza midzi anaa dza monom? Ana mubotum atse mbarimba adwontofo na mbaa adwontofo ndze bio a? Ɔyɛ dɛn ntsi na w'akowaa bɛda ho ara ayɛ adzesoa ama mo wura ɔhen yi?
36. W'akowaa nye ɔhen botwa Jordan akɔ kakra: na ɔyɛ dɛn ntsi na ɔhen dze dɛm akatua botua me kaw?
37. Meserɛ wo, ma w'akowaa nsan ekyir bio, ma munkowu wɔ mankasa mo kurow mu, wɔ m'egya na me na nda nkyɛn. Mbom hwɛ, w'akowaa Kimham; ma ɔnye mo wura ɔhen ntwa nkɔ; na dza ehwɛ a oye ma wo no fa yɛ no.
38. Na ɔhen buaa dɛ, Kimham nye me botwa akɔ, na mebɛyɛ no dza oye wɔ w'enyi do: na biribiara a ebɔhwehwɛ wɔ mo hɔ no, mebɛyɛ ama wo.
39. Na ɔman no nyinara twaa Jordan, na ɔhen no so twae: na ɔhen no feew Barzillai n'ano, na ohyiraa no; na ɔsanee kɔr nankasa ne tsenabew.
40. Nna ɔhen no sii mu kɔr Gilgal, na Kimham nye no sii mu kɔree: na Juda ɔman no nyinara, na Israel ɔman no ne fa, na wɔdze ɔhen no twae bae.
41. Na, hwɛ, Israel mbarimba no nyinara baa ɔhen no nkyɛn, na wɔbɛsee ɔhen no dɛ, Ɔyɛ dɛn ntsi na hɛn nuanom Juda mbarimba ewia wo kɔ, na wɔdze ɔhen, na ne fiefo, na David ne mbarimba a wɔka no ho nyinara etwa Jordan aba yi?
42. Na Juda mbarimba no nyinara buaa Israel mbarimba no dɛ, Osiandɛ ɔhen yɛ obusuanyi a ɔbɛn hɛn: ɔyɛ dɛn ntsi na hom bo bofuw wɔ asɛm yi ntsi yi? Ana yeedzi ɔhen ho biribi? Ana ɔama hɛn akyɛdze bi?
43. Na Israel mbarimba no buaa Juda mbarimba no see dɛ, Yɛwɔ kyɛfa du wɔ ɔhen mu, na eso yɛwɔ David mu ɔkwan sen hom: ɔyɛ dɛn ntsi na hom bu hɛn enyimtsia, dɛ hɛn apam enndzi kan ammba mu dɛ wɔdze hɛn hen bɛsan aba? Na Juda mbarimba no hɔn nsɛm no yɛɛ dzen seen Israel mbarimba no hɔn nsɛm no.

## Tsir 20

1. Na ɔbaa dɛ nna ɔbarimba kwasampanyi bi wɔ hɔ a ne dzin dze Seba, a ɔyɛ Benjaminnyi Bikri ne ba: na ɔhɛɛn abɛn see dɛ, Yennyi kyɛpɛn wɔ David mu, nkyii so yennyi egyapadze wɔ Jesse ne ba no mu: Israel e, nyimpa biara nkɔ n'asesee mu oo.
2. Nna Israel mbarimba no nyinara fii David n'ekyir na wɔkɔree kedzii Seba, Bikri ne ba no n'ekyir: na Juda mbarimba no dze wɔtakyeer hɔn hen ho, fi Jordan do araa baa Jerusalɛm.
3. Na David baa ne fie wɔ Jerusalɛm; na ɔhen no faa no nwewefo mbaa du no a ogyaa hɔn dɛ wɔnhwɛ fie no, na ɔdze hɔn koguu beebi fofor, na ɔbɔɔ hɔn akɔhoma, na hɔn nkyɛn dze ɔannkɔ. Nna wɔtoow hɔn mu araa ma okodur hɔn wu da, tse dɛ wɔtse ekunayɛ mu.
4. Nna ɔhen no see Amasa dɛ, Kɛfrɛfrɛ Juda mbarimba no ma me ma wonhyia wɔ ndaansa ntamu, na ɔwoara so bra begyina ha.
5. Nna Amasa sii mu kɔr dɛ orikehyiahyia Juda mbarimba no ma woeehyia: na ɔkyɛree ma ɔseen aber a wɔdze hyɛɛ no no.
6. Na David see Abishai dɛ, Afei na Seba, Bikri ne ba no, bɛyɛ hɛn bɔn asen dza Absalom yɛe no: ɔwoara fa wo wura no nkowaa no, na tsiw no, ɔno bɛyɛ na oenya nkurow a wɔagye ho ban mu afa, na oefi nsa eguan efi hɛn enyi do.
7. Na Joab ne mbarimba no, na Keretfo, na Peletfo, na mbarimba akatakyi no nyinara tui dzii n'ekyir: na wotui fii Jerusalɛm dɛ woritsiw Bikri ne ba Seba.
8. Aber a wodur ɔbo kɛse no a ɔwɔ Gibeon no ho no, Amasa bae behyiaa hɔn. Nna Joab ɔabɔ n'akontar a ɔhyɛ no do, na ɔno do nna wɔdze abɔdo afona a ɔhyɛ no bɔha mu wɔ do akyekyer n'asen; na orifir edzi no ɔworɔwee tɔɔ famu.
9. Na Joab see Amasa dɛ, Mo nua, ana wo ho ye? Na Joab dze ne nsa enyimfa suoo Amasa n'abɔdwesa mu dɛ ɔrefew n'ano.
10. Na Amasa dze ɔannhwɛ afona no a ɔdze Joab ne nsamu no: dɛm ntsi ɔdze wɔɔ ne yafun mu, na otuu no nson guu famu, na ɔammfee no do; na owui. Na Joab na no nua Abishai tsiiw Bikri ne ba Seba.
11. Na Joab ne mberantsɛ no mu baako gyinaa ne nkyɛn, na ɔsee dɛ, Nyia ɔpɛ Joab n'asɛm, na ɔwɔ David afa no, wɔmma ondzi Joab n'ekyir.
12. Na Amasa yankayankaam no bɔgyaa mu wɔ tsempɔn no mu. Na ɔbarimba no hun dɛ nkorɔfo no nyinara gyinaa hɔ dzinn no, ɔsoaa Amasa fii tsempɔn no mu kɔtoo haban mu, na ohun dɛ obiara a obodu ne nkyɛn no ogyina dzinn ntsi, ɔdze atar kɛkataa no do.
13. Aber a woyii no fii tsempɔn no do no, nkorɔfo no nyinara kɔree kedzii Joab n'ekyir, dɛ woritsiw Bikri ne ba Seba.
14. Na ɔdze faa Israel ebusuakuw ebusuakuw nyinara mu twaa mu kɔr Aber, na Bɛt-maaka, na Berifo nyina mu: na wɔboaboaa ano, na wɔkɔree so kedzii n'ekyir.
15. Na wɔbae botuaa no wɔ Abel a ɔwɔ Bɛt-maaka, na wɔtotoow kurow no ho pampi, na ogyinaa akoban no ne tsentsendo: na nkorɔfo a wɔka Joab ho nyinara pempeem fasu no, dɛ worudwuruw no egu.
16. Nna ɔbaa nyansafo bi fii kurow no mu tseaa mu dɛ, Wontsie oo, wontsie oo; meserɛ hom, hom nse Joab dɛ, Twe pin ha ma menye wo nkasa.
17. Na ɔtwee piin ne nkyɛn; na ɔbaa no see dɛ, Ana ɔwo nye Joab a? Na obuaa dɛ, Mara a. Nna ɔsee no dɛ, Tsie w'afonabaa ne nsɛm. Na obuaa dɛ, Miritsie.
18. Nna ɔkaa dɛ, Tsetseber no wɔtɔ dɛ wɔka no dɛ, bisa na wombisa apam wɔ Abel: na dɛm no nna woetwa asɛm no do.
19. Modɔm Israel mu hɔn a wɔpɛ asomdwee na nokwar: ɔwo rohwehwɛ asɛɛ Israel mu kurow tsitsir: ɔyɛ dɛn ntsi na erebɛmen EWURADZE n'egyapadze yi?
20. Na Joab buae see dɛ, Ɔmpar me, ɔmpar me dɛ mebɛmen anaa mebɛsɛɛ.
21. Asɛm no nntse dɛm: mbom ɔbarimba bi a ofi Efraim nkokodo nkurow mu a ne dzin dze Seba, Bikri ne ba no, na ɔama ne nsa do etsia ɔhen, mekyerɛ David a: hom nyi no nkotoo mma, na mibefi kurow no ho makɔ. Na ɔbaa no see Joab dɛ, Hwɛ, wɔbɔtow ne tsir akyen fasu no ekyir.
22. Nna ɔbaa no dze ne nyansaa mu kɔr ɔman no nyinara nkyɛn. Na wotwaa Bikri ne ba Seba ne tsir, na wɔtowee kyeen Joab. Na ɔhɛɛn abɛn, na wofii kurow no ho petsee, nyimpa biara kɔr n'asesee mu. Na Joab sanee baa ɔhen nkyɛn wɔ Jerusalɛm.
23. Afei Joab nna odzi Israel dɔm nyinara do: na Jehoiada ne ba Benaia, na ɔhwɛ Keretfo na Peletfo do:
24. na Adoram na ɔhwɛ edwumayɛ tow no do: na Ahilud ne ba Jehosafat na ɔyɛ ɔsɛnkaafo:
25. na Seva nye ɔkyerɛwfo: na Zadok nye Abiathar nye asɔfo:
26. nna Ira, Jairnyi no so yɛ David no sɔfoe.

## Tsir 21

1. Na ɔkɔm bi baa David aber do mfe ebiasa toaa do; na David kɔr EWURADZE hɔ ebisa. Na EWURADZE see dɛ, Saul ntsi a, na no bɔgya fi no ntsi a, osiandɛ okum Gibeonfo no.
2. Na ɔhen no frɛɛ Gibeonfo no, na ɔsee hɔn dɛ; (na Gibeonfo no wɔnnyɛ Israelmba no mu bi, na mbom Amorifo nkaase no mu bi a; na Israelmba no aka ntam akyerɛ hɔn: na Saul hwehwɛɛ dɛ oku hɔn wɔ no mbɔdzen a ɔbɔ wɔ Israel na Judamba no ho:)
3. na David see Gibeonfo no dɛ, Ebɛnadze na menyɛ memma hom, na ebɛnadze na memfa mempata, ama hom eehyira EWURADZE n'egyapadze?
4. Na Gibeonfo no see no dɛ, Nnyɛ dwetɛ anaa sikasɛm bi na ɔda hɛn na Saul, anaa ne fi ntamu; nkyii so nnyɛ hɛnara bi na yeruboku Israel mu nyimpa biara. Na David see dɛ, Dza hom bɛse no, ɔnoara na mebɛyɛ ama hom.
5. Na wɔsee ɔhen no dɛ, ɔbarimba no a ɔhyeew hɛn, na ɔpaam hɛn tsir do, dɛ wɔnsɛɛ hɛn ma hɛn ase nhyew mfi Israel ahe do beebiara no,
2SA.21.6, ma wonyi ne mbabanyin mu nyimpa beesuon mma hɛn, na yɛnsensɛn hɔn mma EWURADZE, wɔ Saul a EWURADZE saan mu faa no, ne Gibea no mu. Na ɔhen no see dɛ, Mibeyi hɔn ama.
7. Na ɔhen no gyee Saul ne ba Jonatan ne ba Mefiboset nkwa, osian EWURADZE ne ntam a ɔda hɔn ntamu ntsi, dza ɔda David na Saul ne ba Jonatan ntamu no a.
8. Mbom ɔhen no faa Aia ne babaa Rizpa ne mbabanyin beenu no a ɔwoo hɔn maa Saul no, Armoni na Mefiboset; na Saul ne babaa Mikal ne mbabanyin beenum no a ɔwoo hɔn maa Meholatnyi Adriel, Barzillai ne ba no:
9. na oyii hɔn hyɛɛ Gibeonfo no nsa, na wɔsɛɛn hɔn bepɔw no do wɔ EWURADZE enyim, na hɔn beesuon no nyinara bɔɔ mu totɔree: na wokum hɔn wɔ twaber nda no mu, nda a odzi kan no mu a, atoko twaber ahyɛse no mu a.
10. Na Ahia ne babaa Rizpa faa eyitam, na ɔtsɛɛw mu kataa ɔbotan no do maa noho, fi twaber ahyɛse no ara kodur dɛ nsu fi sor guguu hɔn do ana; na ɔamma kwan ma wimu nnoma ammbɛgyegye hɔn do adzekyee, na hamu mbowa so ammba hɔn do adzesaa.
11. Na wɔkɛkaa dza Aia ne babaa Rizpa, Saul no nwewe no, ayɛ no kyerɛɛ David.
12. Na David sii mu kɔree kɛgyee Saul ne mbiew na ne ba Jonatan ne mbiew no wɔ Jabes-gileadfo hɔ, hɔn a wokowiaa hɔn wɔ Bɛt-san abɔntsen do mbrɛ Filistiafo no dze hɔn sensɛnee, wɔ da a Filistiafo kum Saul wɔ Gilboa no:
13. na ɔdze Saul ne mbiew na ne ba Jonatan ne mbiew no fii hɔ bae; na wɔboaboaa hɔn a wɔsensɛɛn hɔn no hɔn mbiew no ano.
14. Na wosiee Saul na ne ba Jonatan hɔn mbiew no wɔ Benjamin asaase do wɔ Zela, wɔ n'egya Kis n'asamandan mu: na wɔyɛɛ dza ɔhen no hyɛe no nyinara. Na ɔno n'ekyir no Nyankopɔn tsiei maa asaase no.
15. Na Filistiafo no wɔnye Israel nyaa ko bio; na David na no nkowaa ka no ho sianee kɔree, na wɔnye Filistiafo no kɔkoe: na David tɔɔ bahaw.
16. Isbi-benob a, ɔyɛ ɔkraban no ne mba no mu bi a ne peaa no dur woker a, ɔtow boran dwetɛbona ahaasa no, na ɔdze afona fofor abɔ ntsi, ɔdween dɛ nkyɛ oboku David.
17. Na Zeruia ba Abishai boaa no, na ɔbɔɔ Filistianyi no, na okum no. Nna David ne mbarimba no kaa ntam guu no do, dɛ, Mma nnye hɛn mmfir edzi nnkɔ nkɔko bio, amma eenndum Israel kandzea no.
18. Na ɔbaa dɛ iyi n'ekyir no, wɔnye Filistiafo no nya ɔko bio wɔ Gob; nna Husatnyi Sibekai kum Saf a ɔyɛ ɔkraban no ne mba no mu bi no.
19. Na wɔnye Filistiafo no nyaa ɔko bio wɔ Gob; na Bɛtlɛhɛmnyi Elhanan, Jaare-oregim ne ba no, okum Gitinyi Goliat a ne peaa no kura tse dɛ ɔtanwemfo n'asadua.
20. Na ɔko baa bio wɔ Gat, mbrɛ ɔbarimba pankor bi a ɔwɔ nsakum do nsatseaba esia esia, na anansa do anansɔba esia esia ma no dodow yɛ eduonu anan; na ɔno so wɔwoo no maa ɔkraban.
21. Na aber a orutwitwa Israel mpoa no, David no nua Simei ne ba Jonatan kum no.
22. Woyinom baa nan yi wɔwowoo hɔn maa akraban no wɔ Gat; na wɔtotɔree wɔ David, na no nkowaa no hɔn nsaano.

## Tsir 22

1. Na David kaa ndwom yi mu nsɛm kyerɛɛ EWURADZE wɔ da a EWURADZE yii no fii n'atamfo nyinara nsamu, na Saul nsamu no:
2. na ɔsee dɛ, EWURADZE nye mo botan, na m'akoban, na me gyefo, mara medze a;
3. Mo botantsim Nyankopɔn a, no mu na muguan modɔ; M'akokyɛm, na mo nkwagye ambɛn, m'abantsentsen, na mo guansumabew; M'agyenkwa, ɔwo na egye me fi akakabensɛm mu.
4. Mubosu afrɛ EWURADZE, ɔno a ɔsɛ dɛ woyi no ayɛw no: Nna wɔbɛgye me efi m'atamfo nsamu.
5. Na owu asorɛkye twaa mo ho hyiae, Mbusubɔ nsuyirii maa mo bo tui.
6. Samanadze ahoma brabraa mo ho: Owu ne mfir baa mo do.
7. M'ahokyer mu musui frɛɛ EWURADZE, Nyew, me Nyankopɔn na mekaa mu frɛɛ no: Na ofi n'asɔrfi mu tsee me ndze, Na me nkekamu kodur n'asomu.
8. Nna asaase hihimii na ɔwosowee, Ɔsor fapem tutui Na wohihimii, osiandɛ no bo fuwii ntsi.
9. Wusiw fi n'ahwentokura mu firii, Na ogya fi n'anomu hyeew adze: Ɔmaa biriw sɔe.
10. Ɔkontoom ɔsor so, na odwirii; Na isum kebikebi dzi n'ananadze.
11. Na ɔtsena kerub do, na otui: Nyew, wohun no wɔ mframa ntsaban do.
12. Ɔdze isum yɛɛ asese bɔɔ noho aprɔw, Nsu mboaboano, iwimu mununkum kusuww.
13. Hyerɛn a odzi n'enyim ntsi Ogyabiriw sɔe.
14. EWURADZE bobɔɔ mu wɔ sor, Na Ɔsorsornyi no maa wɔtsee ne ndze.
15. Na ɔtotoow ngyen menaba, na ɔhotsee hɔn; Enyinam, na ɔdze kaa hɔn gui.
16. Nna epo mu esuka yiyii hɔnho, Wiadze fapem ho dedaa hɔ, Wɔ EWURADZE ne nkaenyim no ntsi, N'ahwentokura mu ehuhuw huuhuw no ntsi.
17. Ɔsomae fi sor bɛfaa me; Ɔtwee me fii nsu pii mu;
18. Ɔgyee me fii me tamfo ɔhoɔdzenfo no, Na hɔn a wokyiir me no nsa; osiandɛ wɔyɛɛ dzen dodow maa me.
19. Wɔbɔtoatoaa me wɔ m'amandzehu da no mu: Na EWURADZE nye me kyirtaafo.
20. Na ɔdze me so baa mbrɛ ɔtsɛw: Ɔgyee me, osiandɛ n'enyi gyee mo ho.
21. EWURADZE tuaa me kaw dɛ mbrɛ me tsenenee tse: Dɛ mbrɛ me nsa ho tsew pa na ɔahyɛ me ananmu.
22. Na mesie EWURADZE n'akwan no, Na mommbɔɔ ehuhubra mimmfii me Nyankopɔn ho.
23. Na n'atsɛmbu nyinara wɔ m'enyi do: Na n'ahyɛdze so mimmfii ho.
24. Midzii mu so wɔ n'afamu, Na misiee moho fii m'emumuyɛ ho.
25. Dɛm ntsi na EWURADZE ahyɛ me ananmu dɛ mbrɛ me tsenenee tse; Dɛ mbrɛ m'ahofir wɔ n'enyiwa mu tse.
26. Mbɔbɔrhufo na enye no bedzi no mbɔbɔr mu, Nyia odzi mu na enye no bedzi no emudzi mu;
27. Nyia no ho tsew, na ebɛtsew woho akyerɛ no; Na nyia ɔyɛ nkɔntɔnkye dze ebɛkyea woho akyerɛ no.
28. Na ɔman amandzehufo no, ɔwo ebɛgye hɔn: Na w'enyi sa nkontompɔfo, ma aabrɛ hɔn adze.
29. Na ɔwo EWURADZE, na eyɛ me kandzea: Na EWURADZE bɛhyerɛn mo sum mu.
30. Na ɔwo na medze wo mutu mbirika tsew edɔm mu: Me Nyankopɔn na medze no huruw tra fasu.
31. Nyankopɔn dze, no kwan dzi mu: EWURADZE n'asɛm wɔasɔ ahwɛ; Ɔyɛ akokyɛm ma hɔn a woguan toa no nyinara.
32. Na woana nye Nyankopɔn, gyedɛ EWURADZE nko? Na woana yɛ ɔbotan, gyedɛ hɛn Nyankopɔn nko?
33. Nyankopɔn nye m'akoban dzendzen: Na ɔgye nyia odzi mu no wɔ no kwan mu.
34. Ɔyɛ ne nan dɛ adoa anan: Na ɔdze me si me mbea sorɔnsorɔm do.
35. Ɔkyerɛ me nsa akodzi; Ma m'abasa tum kontom boran egyen.
36. Eso edze wo nkwagye akokyɛm no ama me: Na w'ahobrɛadze ama mayɛ kɛse.
37. Ɔwo atserɛw m'anamɔn mu wɔ m'ase, Na m'anan mmpatserewee.
38. Metsiw m'atamfo, na masɛɛ hɔn: Nkyii so mannsan bio dze kodur dɛ wowiee sa.
39. Na mahyew hɔn, na mabɔ hɔn ehwira mu, ma wonnkotum soɛr; Nyew, wɔatotɔr wɔ m'ananadze.
40. Na ɔwo na edze ahoɔdzen abɔ me do ama akodzi: Ɔwo abrɛ hɔn a wɔsoɛr tsia me no adze ahyɛ m'ase.
41. Ɔwo na ama m'atamfo so adan hɔn ekyir ama me, Ma metwa hɔn a wɔtan me no egu.
42. Wɔhwɛe, na ɔgyefo bi nnyi hɔ: Wɔhwɛɛ EWURADZE mpo, na oemmbua hɔn.
43. Nna moboor hɔn anhweanhwea dɛ famu huntuma, Mitsiatsiaa hɔn do dɛ abɔntsen do dɛtse, na mesaaw hɔn petsee.
44. Eso ɔwo eyi me efi me man hɔn akokoeko mu; Ɔwo ahwɛ me edze me ayɛ amanaman do tsitsir: Ɔman a minnyim hɔn no wɔbɔsom me.
45. Ananaben bɛbrɛ hɔnho adze ama me: Wɔtse me nka ara a, wobetsie me.
46. Ananaben bɛkyenkyen, Na wɔdze ahohim fi hɔn sumabea aba.
47. EWURADZE tse ase; na nhyira nka mo botantsim no; Na abɔso nye mo nkwagye botan Nyankopɔn no:
48. Mekyerɛ Nyame a odzi wer ma me no, Na ɔbrɛ aman adze hyɛ m'ase no,
2SA.22.49, Na ɔdze me efi m'atamfo mu aba: Nyew, ɔwo na ema me do bɔ hɔn a wɔsoɛr tsia me no do: Ɔwo na iyi me fi nyimpa kakaben no nsamu.
50. Dɛm ntsi, EWURADZE, mebɛda wo ase wɔ amanaman mu, Na matow ayɛyindwom ama wo dzin.
51. Nkwagye kɛse na ɔdze ma ne hen: Na ɔyɛ adɔyɛ ma nyia wɔasera no no, David na n'asefo no daa.

## Tsir 23

1. Afei iyinom nye David ne nsɛm a odzi ekyir. Jesse ne ba David, Ɔbarimba a wɔakrɔn no no a, Nyia Jakob ne Nyankopɔn no asera no ngo no a, Israel ɔdwontofo pa no se dɛ:
2. EWURADZE no sunsum nam mo do kasae, Na n'asɛm duaa me gyirama do.
3. Israel Nyankopɔn no, Mekyerɛ Israel ɔbotan no, kasaa kyerɛɛ me: Nyia odzi adasa do hen tsenenee mu no, Nyia odzi hen Nyankopɔn no suro mu no a,
2SA.23.4, Ɔtse dɛ anapa kan, aber a wi rupue, Anapa a mununkum nnyi mu; Ɔtse dɛ dɛ ewia a opue nsutɔree ekyir Na ɔma nkyɛkyɛr nomanoma fifir asaase do no.
5. Nyew, dɛm na Nyankopɔn esi ehyira me fie; Ɔnye me edzi daa ahyɛmu, Oesiesie ndzɛmba nyinara mu, na oesi no pi: Na mo nkwagye nyinara, na m'apɛdze nyinara nye no, Nyankopɔn bɛma ne nyinara aba mu.
6. Na emumuyɛfo dze hɔn nyinara bɛyɛ dɛ nsoɛ a wɔrotow egu, Na wonnkotum dze nsa esuo mu:
7. Na nyimpa a orusuo mu no Ohia dɛ ɔdze dadze anaa peaadua yɛ; Na wɔdze ogya bɛhyew no dwɛɛ wɔ hɔn ananmu hɔ ara.
8. Iyinom nye mbarimba akatakyi a David nyae no hɔn edzin: Joseb-bassebet, Takemonnyi no, nna odzi asafohemfo no mu tsitsir; ɔnoara so nye Adino, Ezininyi no, na ɔmaa ne peaa do wɔ nyimpa ahaawɔtwe a okum hɔn prɛko do no.
9. Na ɔno n'ekyir nye Eleazar, Ahohinyi bi ne ba no, mbarimba akatakyi baasa a wɔka David ho wɔ aber a wotwaa Filistiafo a wɔaboaboa ano dɛ wɔrobɔko no mpowa no. Ber a Israel mbarimba no daan hɔn ekyir maa ɔko no,
2SA.23.10, ɔno na ɔsoɛree gyinae na okunkum Filistiafo no ara ma okodur dɛ ne nsa gyenee, na ne nsa kaa afona no ho: na EWURADZE dzii konyim kɛse da no; na ɔman no sanee kedzii n'ekyir dɛ adze ara nko na wɔrokɔfom.
11. Na ɔno n'ekyir nye Samma, Agee Hararnyi no ne ba. Na Filistiafo no boaboaa ano yɛɛ dɔm, baa Israelfo do wɔ mbrɛ asaase tɔw bi a asaduwa ayɛ do ma wɔ; na ɔman no guanee fii Filistiafo no enyim.
12. Na ɔnodze, ogyinaa asaasetɔw no ne finimfin, na ɔperee, na okum Filistiafo no: na EWURADZE dzii konyim kɛse.
13. Na etsitsir eduasa no mu baasa siaan famu, na wɔbaa David nkyɛn twaber mu wɔ Adullam ɔbo tu no mu; nna Filistiafo dɔm no akyer nsera wɔ Refaim ɔbɔn no mu.
14. Aber no nna David wɔ itu no mu, na Filistiafo bansifo no so wowɔ Bɛtlɛhɛm aber no mu.
15. Na David no kɔn dɔe, na ɔsee dɛ, Ao kɛtseankyɛ obi aama me Bɛtlɛhɛm nsubura a ɔwɔ kuropon no ho no mu nsu bi ma maanom!
16. Na mbarimba akatakyi baasa no bɔe faa Filistiafo dɔm no mu, na wɔkɛsaaw Bɛtlɛhɛm nsubura a ɔwɔ kuropon no ho no mu nsu bi, na wɔfae dze brɛɛ David: na ɔammpɛ dɛ ɔnom, na mbom ohuei gui maa EWURADZE.
17. Na ɔsee dɛ, Ɔmpar me koraa, EWURADZE, dɛ mebɛyɛ iyi: ana monnom mbarimba a wɔdze hɔn nkwa kitsaa hɔn nsamu sii mu kɔree no hɔn bɔgyaa? Dɛm ntsi ɔammpɛ dɛ ɔnom. Iyinom na mbarimba akatakyi baasa no yɛe.
18. Na Zeruia ne ba, Joab no nua Abishai nna ɔyɛ baasa no mu otsitsir. Na ɔmaa ne peaa do wɔ ahaasa do kunkum hɔn, na onyaa dzin wɔ baasa no mu.
19. Ana ɔnnyɛ onyimnyamfo dodow wɔ baasa no mu bi a? Dɛm ntsi wɔyɛɛ no hɔn safohen: naaso ɔannto asɔpɔn baasa no.
20. Afei Jehoiada ne ba Benaia, ɔbarimba bi a ɔyɛ ndam a ofi Kabzeel ne ba no yɛɛ akatakyidze, ɔno na okum Moab nyimpa gyatasɛfo beenu: na osianee so kokum gyata wɔ mona bi mu wɔ esukwankyɛbaber mu:
21. na ɔnoara so kokum Egyptnyi bi, ɔbarimba kokroko bi: nna Egyptnyi no kitsa peaa wɔ ne nsamu; naaso ɔnodze ɔdze poma sianee kɔr ne nkyɛn, na okohwiim peaa no wɔ Egyptnyi no nsamu, na ɔdze nankasa ne peaa no kum no.
22. Ndzɛmba iyinom na Jehoiada ne ba Benaia yɛe, na onyaa dzin wɔ mbarimba akatakyi baasa no mu.
23. Ɔyɛɛ onyimnyamfo dodow seen eduasa no, na mbom ɔannto asɔpɔn baasa no. Na David dze no sii n'annkɔbeafo do.
24. Joab no nua Asahel ɔyɛ eduasa no mu baako; Dodo ne ba Elhanan a ofi Bɛtlɛhɛm;
25. Harodnyi Samma, Harodnyi Elika;
26. Paltinyi Helez, Tekoanyi Ikkes ba Ira;
27. Anathotnyi Abiezer, Husatnyi Mebunnai;
28. Ahohnyi Zalmon, Netofatnyi Maharai;
29. Baana ne ba Heleb, Netofatnyi, Ribai a ofi Benjaminmba Gibea ne ba Itai;
30. Benaia, Piratnyi, Hidai a ofi Gaas nwora mu;
31. Abialbon, Arbatnyi, Azmavet, Barhumnyi;
32. Eliaba, Saalbonnyi, Jasenmba, Jonatan;
33. Samma, Hararnyi, Sarar ne ba Ahiam, Ararinyi;
34. Elifelet, Ahasbai ne ba, Maakatnyi ne ba, Ahithofel ne ba Eliam Gilonyi;
35. Hezro Karmelnyi, Paa-rai, Arbinyi;
36. Natan a ofi Zoba ne ba Igal, Bani, Gadnyi;
37. Zelek, Ammonnyi, Naharai, Beerotnyi, Joab, Zeruia ne ba, n'akodzesoafo;
38. Ira, Itrinyi, Gareb, Itrinyi;
39. Uria, Hitinyi: hɔn nyinara yɛ eduasa esuon.

## Tsir 24

1. Na EWURADZE n'ebufuw dzɛwee wɔ Israel do bio, na opiapiaa David ma ɔhyɛɛ hɔn dɛ, Kɔ, kɛkan Israel na Juda.
2. Na ɔhen no see dɔm no do safohen Joab a ɔka no ho no dɛ, Afei kɔ kekyin wɔ Israel ebusuakuw ebusuakuw nyinara mu, fi Dan araa kodu Beer-seba, na hom nkan ɔman no, ma munhu ɔman no hɔn dodow.
3. Na Joab see ɔhen no dɛ, Afei EWURADZE wo Nyankopɔn nka ɔman no ho dɛ mbrɛ hɔn dodow tse biara mbɔho ɔha, na mo wura ɔhen mfa n'enyiwa nhu: na ɔyɛ dɛn ntsi na mo wura ɔhen repɛ dɛm adze yi?
4. Naaso ɔhen no n'asɛm yɛɛ dzen wɔ Joab do, na dɔm no mu asafohemfo no do. Na Joab na dɔm no mu asafohemfo no fii ɔhen no enyim sii mu kɔr dɛ wɔrekɛkan Israel ɔman no.
5. Na wokotwaa Jordan, na wɔkɔbɔɔ asese wɔ Aroer, kurow a ɔda Gad ɔbɔn no ne finimfin, na odzi kɔ Jazer no, n'enyimfa:
6. na nkyii wɔbaa Gilead, na Tatim-hodsi asaase do; na wɔbaa Dan-jaan, na wɔponee sii Zidon,
2SA.24.7, na wɔbaa Taere akoban no, na Hivifo, na Keenanfo nkurow nyinara mu: na wopuei kɔr Juda epomu afamu, wɔ Beer-seba.
8. Dɛm ntsi aber a wokyiin asaase no nyinara do wie no, nna wɔbaa Jerusalɛm abosoom akron na adaduonu n'ewiei.
9. Na Joab dze ɔman no hɔn anobu no dodow no brɛɛ ɔhen no: na Israel mu mbarimba a wɔyɛ ndam a wɔtwe afona wɔyɛ mpem ahaawɔtwe; na Juda mbarimba no wɔyɛ mpem ahaenum.
10. Na David kaan ɔman no n'ekyir no, n'akoma bɔɔ no paa. Na David see EWURADZE dɛ, Mayɛ bɔn kɛsenara wɔ dza mayɛ yi mu: na afei, EWURADZE, meserɛ wo, yi w'akowaa no bɔn kɔ; na mayɛ nkwaseadze dodow.
11. Na David soɛɛr anapa no, EWURADZE n'asɛm baa nkɔnhyɛnyi Gad, David n'adzehunyi no, nkyɛn, dɛ,
2SA.24.12, Kɔ na kɛka kyerɛ David dɛ, Mbrɛ EWURADZE se nye yi, nsɛm ebiasa na medze risi w'enyim; fa no mu kor, ma menyɛ memma wo.
13. Nna Gad baa David nkyɛn, na ɔbɛkaa kyerɛɛ no, na ɔsee no dɛ, Ana mfe esuon kɔm mbra wo do wɔ w'asaase do a? Anaa iboguan wɔ w'atamfo enyim abosoom ebiasa mber a woritsiw wo? Anaa ɔyardɔm mbra w'asaase do ndaansa? Afei hwɛ na hu mbuae kor a memfa mensan menkɛma nyia ɔsomaa me no.
14. Na David see Gad dɛ, Mo ho akyer me papaara: afei ma yɛnhwe EWURADZE nsamu; na n'ehumbɔbɔr dɔɔ so: na mma mma monnhwe nyimpa nsamu.
15. Nna EWURADZE maa ɔyardɔm baa Israel do fi anapa araa dze kodur mber a ɔhyɛe no: na ɔman a ofi Dan araa dze kodu n'aponto asefo no, no mu nyimpa mpemeduosuon wuwui.
16. Na ɔbɔfo no tseen ne nsa wɔ Jerusalɛm do dɛ ɔresɛɛ no no, EWURADZE sesaa n'adwen wɔ mbusu no ho, na ɔsee ɔbɔfo no a ɔsɛɛ ɔman no dɛ, Ayɛ yie; afei gyina wo nsa. Na EWURADZE no bɔfoe no wɔ Jebusnyi Arauna n'ewuporowee no ho.
17. Na David hun ɔbɔfo no a okunkum nkorɔfo no, ɔkaa kyerɛɛ EWURADZE dɛ, Hwɛ, mara na mayɛ bɔn, na mara na metwa nkontompɔ: na nguan yi dze, ebɛnadze na wɔayɛ? Meserɛ wo, ma wo nsa mbra emi na m'egya fi do.
18. Na Gad baa David nkyɛn da no, na ɔbɛsee no dɛ, Fow kɔ, na kesi afɔrmbukyia ma EWURADZE wɔ Jebusnyi Arauna n'ewuporowee hɔ.
19. Na David fowee kɔree dɛ mbrɛ Gad n'asɛm no tse, dɛ mbrɛ EWURADZE hyɛe no.
20. Na Arauna hwɛe, na ohun ɔhen no na no nkowaa no dɛ wɔreba ne nkyɛn: na Arauna fiir edzi, na ɔbɔɔ no mu adze wɔ ɔhen no enyim dze n'enyim boom famu.
21. Na Arauna see dɛ, Ebɛnadze ntsi na mo wura ɔhen reba n'akowaa nkyɛn yi? Na David see dɛ, Morobɔtɔ wo hɔ ewuporowee no mesi afɔrmbukyia, na mabɔ afɔr ama EWURADZE, ma woeesianka yardɔm no efi ɔman no do.
22. Na Arauna see David dɛ, Wɔmma mo wura ɔhen mfa na ɔmbɔ afɔr dɛ mbrɛ oye wɔ n'enyi do: hwɛ, anantwi a wɔdze bɔbɔ ɔhyew afɔr, na ewuporowee ndzɛmba na anantwi ahyehyɛdze a wɔdze bɛyɛ nyina nye yi:
23. iyi nyinara, mo wura ɔhen, Arauna dze ma ɔhen. Na Arauna see ɔhen no dɛ, EWURADZE wo Nyankopɔn ntsie wo.
24. Naaso ɔhen no see Arauna dɛ, Oho; mbom ɔtɔ ara na mobɔtɔ no wo hɔ dɛ mbrɛ no bo tse ara: nkyii so morommbɔ ɔhyew afɔr mma EWURADZE me Nyankopɔn a ɔnnsom me hwee. Nna David tɔɔ ewuporowee no na anantwi no maa dwetɛ dwetɛbona eduonum.
25. Na David sii afɔrmbukyia wɔ hɔ maa EWURADZE, na ɔbɔɔ ɔhyew afɔr na asomdwee afɔr. Nna EWURADZE tsiei maa asaase no, na wosiankaa ɔyardɔm no fii Israel do.

