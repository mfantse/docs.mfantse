# "2 Timoti"

## Tsir 1

1. Emi Paul, Kraest Jesus somafo a ɔnam Nyankopɔn pɛ do, dɛ mbrɛ nkwa a ɔwɔ Kraest Jesus mu anohoba tse,
2TI.1.2, dze kɛma no dɔba Timoti: adom, mbɔbɔrhu, asomdwee, mfi Egya Nyankopɔn nye hɛn Ewuradze Kraest Jesus hɔ nka wo.
3. Meda Nyankopɔn a medze tsibowa krɔnn som no dɛ mbrɛ me nananom yɛe no ase, dɛ minngyaa wo nkaa wɔ mo nkotoserɛ mu adzekyee nye adzesaa.
4. Sɛ mekaa wo nyinsuwa a, mo kɔn dɔ dɛ mubohu wo na dɛw aahyɛ me ma:
5. dɛ ama makaa nokwar gyedzi a ɔwɔ wo mu a odzii kan tsenaa wo nana Lɔis nye wo na Eunise mu no; na megye dzi dɛ ɔwɔ wo so wo mu.
6. Ɔno ntsi mekaa wo dɛ kenyan Nyankopɔn akyɛdze a inyae wɔ wo mu no ber a medze me nsa guu wo do no.
7. Na Nyankopɔn amma hɛn suro sunsum bi, na mbom ahoɔdzen nye dɔ nye adwenmutsewee dze a.
8. Dɛm ntsi mma w'enyi nnto hɛn Ewuradze adasedzi no, anaa emi a meyɛ ne daduanyi no ho; na mbom sɔw asɛmpa no ho akotorka no bi, dɛ mbrɛ Nyankopɔn ahoɔdzen tse.
9. Ɔno na ɔgyee hɛn, na ɔdze ɔfrɛ krɔnkrɔn no frɛɛ hɛn, nnyɛ hɛn ndwuma do a, na mbom nankasa ne tsirmpɔw nye n'adom a ɔdze doom hɛn wɔ Kraest Jesus mu fi tsetseetse,
2TI.1.10, na afei wɔnam Kraest Jesus ne nyikyerɛ do eyi no edzi no do a; ɔno a oeyi owu efi hɔ, na ɔnam asɛmpa no do dze nkwa nye bɛkyebo aba kan mu,
2TI.1.11, no ho nna wɔahyɛ me ɔsɛnkafo, nye somafo, nye kyerɛkyerɛfo.
12. Ɔno ntsi so na muruhu amandze yi: naaso m'enyi nnto; osiandɛ minyim nyia magye no edzi, na megye dzi yie dɛ obotum akora dza medze ahyɛ ne nsa no esie da no.
13. Suo nsɛm pa esusudo a etsee no me nkyɛn no mu yie,
2TI.1.14, wɔ gyedzi nye ɔdɔ a ɔwɔ Kraest Jesus mu no mu. Akoradze pa a wɔdze hyɛɛ wo nsa no dua Sunsum Krɔnkrɔn a ɔtse hɛn mu no do kora do.
15. Inyim iyi, dɛ hɔn a wɔwɔ Asia nyina danee fii me nkyɛn;
16. hɔn mu bi nye Figelus nye Hermogenes. Ewuradze nhu Onesiforɔs fie mbɔbɔr, nna ɔtɔ dɛ ɔma mo ho dwe me, na n'enyi annto mo nkɔnsɔnkɔnsɔn ho.
17. Na ɔbaa Rome no, ɔdze mbɔdzen hwehwɛɛ me, na ohun me.
18. Ewuradze mma onnya ɔnoara Ewuradze hɔ ehumbɔbɔr wɔ da no mu; na dodow a ɔsomee wɔ Efeso, woara nyim no papaapa.

## Tsir 2

1. Dɛm ntsi ɔwo, me ba, hyɛ dzen wɔ adom a ɔwɔ Kraest Jesus mu no mu.
2. Na dza etsee no m'anomu wɔ adasefo pii enyim no, ɔnoara na fa hyɛ nyimpa anokwafo a wobotum akyerɛkyerɛ binom so nsa.
3. Na ɔwo so sɔw akotorka no bi dɛ Kraest Jesus sordaanyi pa.
4. Ɔsordaanyi a ɔwɔ som mu biara mmfa daa daa asetsena mu nsɛm mbrabra noho, ama ɔaasɔ nyia ɔfaa no yɛɛ sordaanyi no enyi.
5. Na sɛ obi si akan wɔ agodzi bi mu a, wɔmmbɔ no konyim abɔtsir, gyedɛ odzi esi dɛ mbrɛ no ho mbra tse.
6. Okuafo a ɔyɛ edwuma no, nna otwar dɛ odzi abakan no bi.
7. Dwen dza mereka yi ho; na Ewuradze bɛma wo adze nyina mu ntseasee.
8. Kaa Jesus Kraest a ɔasoɛr efi ewufo mu no, ofi David asefo mu, dɛ mbrɛ me nsɛmpa tse no,
2TI.2.9, no mu na mosɔw akotorka dze besi mpokyerɛ mu, dɛ ɔdzebɔnyɛnyi; na Nyankopɔn asɛm dze, wɔnnkyer no.
10. Dɛm ntsi na mosɔw yinom nyina wɔ hɔn a wɔasan mu eyi hɔn no ntsi, ma hɔn so woeenya nkwagye no a ɔwɔ Kraest mu no, nye enyimnyam a onnyi ewiei.
11. Nokwasɛm nye yi: Sɛ yɛnye no wui a, yɛnye no bɛtsena ase so:
12. sɛ yetsintsim a, yɛnye no bedzi hen; sɛ yɛpa no a, ɔno so bɛpa hɛn:
13. sɛ hɛn, yɛnnyɛ anokwafo a, ɔno dze, ɔyɛ nokwafo; osiandɛ onntum mmpa noho ekyir.
14. Iyinom ho na kaa hɔn, na kasa kyerɛ hɔn Nyankopɔn enyim, dɛ mma wɔnngye nsɛm mu ekyingyehun a mfaso biara nnyi ho a ɔsɛɛ etsiefo adwen.
15. Bɔ mbɔdzen yi woho kyerɛ dɛ nyia Nyankopɔn apen no, odwumayɛnyi a onnyi dɛ ɔfɛr, na ɔpeepee nokwasɛm no mu yie.
16. Na nsɛnhun dze, yi woho fi ho: na wɔbɔkɔ enyim ara wɔ mbusubɔ mu,
2TI.2.17, na hɔn kasaa bɛtserɛw dɛ kuprɔwee: hɔn mu bi nye Himeneus nye Filetus;
18. nkorɔfo a wɔayew efi nokwar no ho ka dɛ wusoɛr no etwa mu dada, na woebutuw binom hɔn gyedzi.
19. Naaso Nyankopɔn fapem tsim hɔ pintsinn kitsa nsɔwano yi, Ewuradze nyim hɔn a wɔyɛ nedze: na ma obiara a ɔbɔ Ewuradze dzin ntwe noho mfi dza ɔnntsen ho.
20. Na ofi kɛse mu nnyi sika nye dwetɛ ndzɛmba nko, na ndua nye dɛtse so; na wobu bi bi, bi so wommbu no.
21. Na sɛ obi tsew noho fi iyinom ho a, ɔbɛyɛ adze a wobu no bi, wɔatsew ho, owura dze yɛ biribi a ɔyɛ yie, na woesiesie dze ama edwuma pa biara.
22. Guan fi mbabunber mu akɔndɔ ho, na nye hɔn a wofi akoma a no mu tsew mu frɛ Ewuradze ndzi tsenenee, gyedzi, ɔdɔ, nye asomdwee ekyir.
23. Na mbatam hɔn nkwasea ekyingye dze, pow, osiandɛ inyim dɛ ɔdze ntokwaa ba.
24. Na ɔnnsɛ Ewuradze akowaa dɛ ɔyɛ ntokwapɛfo, na mbom ɔsɛ no dɛ ɔdwe ma nyimpa nyina, ohu nkyerɛkyerɛ, ɔto no bo ase,
2TI.2.25, ɔkyerɛkyerɛ hɔn a wɔnye hɔnho dzi esi wɔ ɔdwe mu; dɛ bi a Nyankopɔn bɛma hɔn nnuho akɔ nokwar no ho nyimdzee mu,
2TI.2.26, na hɔn enyi do aatsew hɔn efi abɔnsam a ɔafa hɔn ndɔmmum no efir mu ama Nyankopɔn apɛdze.

## Tsir 3

1. Mbom tse ase dɛ nda a odzi ekyir no mu awerɛhow ber bɛba.
2. Na nyimpa bɛyɛ ahopɛfo, sikapɛfo, ahohyehyɛfo, ahoramfo, ndzebɔfo, awofo do asoɔdzenfo, bɔnyiayɛfo, hɔn a hɔn ho nntsew,
2TI.3.3, hɔn a wonnyi tsema, asɛnkadofo, anokumfo, hɔn a wonnyi ahohyɛdo, abɔyafo, hɔn a wɔmmpɛ papa,
2TI.3.4, yimafo, akakabemfo, ahomemadofo, hɔn a wɔdɔ enyigye sen Nyankopɔn;
5. hɔn a wɔyɛ dɛ wɔwɔ nyamesompa, naaso wɔpow n'ahoɔdzen no: woyinom na dan woho fi hɔn nkyɛn.
6. Woyinom mu bi na wɔhɛnhɛn efiefi mu, kɛfa mbaa nkwasea a bɔn ahyɛ hɔn do na hɔn akɔndɔ horow dze hɔn rokɔ no ndɔmmum,
2TI.3.7, hɔn a wosua daa, naaso wonntum nndu nokwar nyimdzee no ho da no.
8. Na dɛ mbrɛ Jannes na Jambres nye Moses dzii esi no, dɛmara so na woyinom nye nokwar no dzi esi; nyimpa a hɔn adwen mu aprɔw a wɔmmfora wɔ gyedzi afamu.
9. Na wɔronnkɔ hɔn enyim dodow biara: na hɔn nkwaseasɛm bɛda edzi wɔ nyimpa nyina enyim dɛ mbrɛ hɔndze so yɛe.
10. Na ɔwo dze, idzii me nkyerɛkyerɛ, m'abrabɔ, me tsirmsɛm, me gyedzi, me penkyɛr, mo dɔ, m'abotar,
2TI.3.11, m'ahohia, m'amandzehu ekyir; dza ɔbaa mo do wɔ Antiok, Ikonium, nye Listra; ahohia a mosɔwee; na Ewuradze gyee me fii ne nyinara mu no.
12. Nyew, hɔn a wɔpɛ dɛ wɔdze nyamesompa tsena ase wɔ Kraest Jesus mu nyina bɔsɔw ahohia.
13. Na nyimpa bɔn nye esisifo dze, wɔbɔkɔ hɔn enyim wɔ bɔn mu, wɔdaadaa, na wɔdaadaa hɔn.
14. Na ɔwo dze, tsena dza esua na ehu no no nokwar no mu, na inyim hɔn a esua no hɔn ho.
15. Na ofitsi wo mbofrabermu inyim kyerɛw krɔnkrɔn no a obotum edua Kraest Jesus mu gyedzi do ama eehu nyansa akɔ nkwagye mu no.
16. Kyerɛwsɛm biara fi Nyankopɔn hɔ sunsum mu nkenyan, na oye ma nkyerɛkyerɛ, nkaenyim, ntsea, nye tsenenee mu ntsetsee:
17. ama Nyankopɔn nyimpa no eedzi mu, woeesiesie no koraa ama edwuma pa biara.

## Tsir 4

1. Afei mehyɛ wo wɔ Nyankopɔn nye Jesus Kraest a obobua atseasefo nye ewufo atsɛn, wɔ ne mbae nye n'ahendzi no mu no enyim dɛ,
2TI.4.2, ka asɛm no, kɔ do ka no mber pa na mber bɔn mu; yi atsɛn, ka enyim, tu fo, wɔ abotar kɛse nye nkyerɛkyerɛ nyina mu.
3. Na ber bɛba a worinntsie nkyerɛkyerɛ pa, na mbom wobedzi hɔn akɔndɔ ekyir aprapra akyerɛkyerɛfo aboa ano ma wɔakyerɛkyerɛ dza hɔnara wɔpɛ dɛ wɔtse;
4. na wɔbɛdan hɔn aso efi nokwar no ho, na wɔaman akɔ anansesɛm ho.
5. Na ɔwo dze, gyen w'enyi wɔ adze nyina mu, sɔw akotorka, yɛ asɛmpakafo edwuma no, wie wo som koraa.
6. Na emi dze, woruhue me egu dada, na mo kɔber edu.
7. Mako ɔko pa no, mewie mbirika no tu, mesuo gyedzi no mu esie,
2TI.4.8, afei dza ɔda hɔ ma me nye tsenenee ahenkyɛw a Ewuradze tsɛmbuafo tsenenee no dze bɛma me da no, na nnyɛ mo nko, na hɔn a wɔdɔ ne mbae no nyina so.
9. Bɔ mbɔdzen bra me nkyɛn ntsɛm:
10. na Demas adɔ sesei wiadze yi egya me hɔ esi mu kɔ Tesalonika; Kresɛns kɔ Galatia, Titus kɔ Dalmatia.
11. Luke nko na ɔnye me wɔ ha. Fa Mark ka woho bra: na oye ma me wɔ ɔsom mu., #Kol 4.14; Fael 24; Ndwu 12.12
12. Tikikus dze, masoma no Efeso.
13. Sɛ ereba a, fa m'egudotar a medanee gyaa Troas wɔ Karpus nkyɛn no bra, nye mbuukuu no, nkanka nwoma a wɔkyerɛw do no.
14. Alɛksanda kɔɔberdwimfo no yɛɛ me bɔn pii: Ewuradze botua no kaw dɛ mbrɛ no ndwuma tse:
15. ɔno na wo so hwɛ yie wɔ no ho, na osiiw hɛn asɛm kwan pii.
16. M'anoyi a odzi kan no mu no, obiara enndzi m'afa, na hɔn nyina daan me gyae: meserɛ dɛ mma wommbu nngu hɔn do.
17. Naaso Ewuradze gyinaa m'ekyir, na ɔhyɛɛ me dzen, na wɔnam mo do eewie asɛnka no, na amanamamfo nyina aatse: na wɔgyee me fii gyata anomu.
18. Ewuradze bɛgye me efi ndwuma bɔn nyina mu, na ɔaagye me akɔ no sor ahendzi no mu: ɔno na enyimnyam nka no mbersantsen mfesantsen. Amen.
19. Kyia Priska nye Akwila, nye Onesiforɔs fiefo., #Ndwu 18.2; 2 Tim 1.16
20. Erastus tsenaa Korinte: na Trofimus yar ma madan no egya Miletus.
21. Bɔ mbɔdzen bra ansaana awɔwber edu, Eubulus nye Pudens, nye Linus, nye Klaudia, nye enuanom no nyina kyia wo.
22. Ewuradze nye wo sunsum ntsena. Adom nka wo.

