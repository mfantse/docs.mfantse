# "1 Tesalonikafo"

## Tsir 1

1. Paul nye Silvanus nye Timoti dze kɛma Tesalonika asɔr a ɔwɔ Nyankopɔn Egya no nye Ewuradze Jesus Kraest mu no: Adom nye asomdwee nka hom.
2. Yɛda Nyankopɔn ase daa wɔ hom nyina ntsi, yɛbɔ hom dzin wɔ hɛn asɔryɛ mu;
3. na daa yɛkaa hom gyedzi ndwuma nye hom dɔ mbɔdzembɔ, nye Ewuradze Jesus Kraest mu enyidado ho abotar, wɔ hɛn Nyankopɔn nye Egya no enyim;
4. na, enuanom a Nyankopɔn adɔ hom, yenyim ɔsan a ɔasan mu eyi hom,
1TH.1.5, osiandɛ hɛn asɛmpa no ammba hom nkyɛn dɛ kasa ara kwa, na mbom ɔbae wɔ tum mu, nye Sunsum Krɔnkrɔn mu, nye ntseasee pii mu; dɛ mbrɛ hom nyim hɛn nyimpa ban a yɛdaa no edzi dɛ yɛyɛ wɔ hom afamu no.
6. Na hom so suaa hɛn nye Ewuradze, dze Sunsum Krɔnkrɔn ne dɛw no gyee asɛm no wɔ ahohia pii mu;
7. na hom bɛyɛɛ fasusu maa hɔn a wɔgye dzi nyina wɔ Masidonia nye Akaia nyina.
8. Na ofi hom mu na Nyankopɔn n'asɛm no apetse, nnyɛ Masidonia nye Akaia nko, na mbom mbea nyina so hom gyedzi a ɔwɔ Nyankopɔn afamu ekodu hɔ, ma onnhia dɛ yɛka ho asɛm bi mpo.
9. Na hɔnara ka hɛn ho asɛm kyerɛ kwan kor a yenyae wɔ hom mu, na mbrɛ hom danee fii ehonyisom ho baa Nyankopɔn hɔ, dɛ hom robɔsom Nyankopɔn tseasefo nokwafo no,
1TH.1.10, na hom atweɔn ne Ba a onyaan no fii ewufo mu no efi sor, mekyerɛ Jesus a ɔgye hɛn fi ebufuw a ɔreba no mu no.

## Tsir 2

1. Enuanom, homankasa nyim dɛ hom nkyɛn a yɛbae no annyɛ gyan:
2. na yeedzi kan ehu amandze pii na wɔabɔ hɛn adapaa, wɔ Filipi dɛ mbrɛ hom nyim no, naaso yɛyɛɛ ndam wɔ hɛn Nyankopɔn mu dɛ yɛbɛka Nyankopɔn asɛmpa no akyerɛ hom wɔ ɔko pii mu.
3. Na hɛn afotusɛm mmfi mfom anaadɛ efifidze, anaa ndaadaa mu:
4. na dɛ mbrɛ Nyankopɔn ebu hɛn bi dɛ ɔdze asɛmpa no ahyɛ hɛn nsa no, dɛmara na yɛkasa; nnyɛ dɛ yɛsɔ nyimpa enyi, na mbom Nyankopɔn a ɔsɔ adze nyina hwɛ no a.
5. Na dɛ mbrɛ hom nyim, na Nyankopɔn nye hɛn dasefo no; yɛannka adɛfɛdɛfɛsɛm da eso yɛammfa asɛm bi annkata hɛn enyiber do,
1TH.2.6, eso yɛannhwehwɛ nyimpa enyimnyam wɔ hom anaa binom hɔ,
1TH.2.7, nkyɛ ɔfata dɛ yɛyɛ Kraest asomfo yi, yebisa biribi fi hom hɔ, mbom yɛyɛɛ abrɛfo wɔ hom mu dɛ mbrɛ ɔbagyegyefo bi nyɛn nankasa ne mba:
8. na ɔnam dɛ yɛdɔ hom dodoodow ntsi, yɛpɛɛ dɛ nnyɛ Nyankopɔn asɛmpa no nko na yɛbɛkyɛ ama hom, na hɛnankasa hɛn akra so mpo, osiandɛ hom ho hiaa hɛn dodow.
9. Na enuanom, hom kaa hɛn mbɔdzembɔ nye fona: na yɛyɛɛ edwuma adzesaa nye adzekyee, amma yaannyɛ adzesoadze amma hom mu biara, na yɛdze kaa Nyankopɔn asɛmpa no kyerɛɛ hom.
10. Hom na Nyankopɔn nye adasefo, mbrɛ yeduae bɔɔ hɛn bra, dɛ afɔbu biara nnyi mu, krɔnkrɔn mu, tsenenee mu, maa hom a hom gye dzi no,
1TH.2.11, dɛ hom nyim mbrɛ yetutuu hom fo nkorkor dɛ egya nye mba, na yɛhyɛɛ hom dzen, na yedzii dase,
1TH.2.12, dɛ hom nnantsew dɛ mbrɛ ɔsɛ Nyankopɔn a ɔafrɛ hom akɔ n'ahendzi nye n'enyimnyam mu no.
13. Iyi so ntsi, yɛkɔ do ara da Nyankopɔn ase, osiandɛ hom gyee Nyankopɔn asɛm no wɔ hɛn hɔ no, hom anngye no dɛ nyimpa asɛm, na mbom dɛ Nyankopɔn asɛm, na dɛmara so na ɔtse ampa, iyi ara so na ɔyɛ hom a hom gye dzi no mu edwuma.
14. Na hom, enuanom, yɛɛ Nyankopɔn asɔr a ɔwɔ Judea wɔ Kraest Jesus mu no esuafo: osiandɛ hom so hun homankasa hom mamfoo nsamu amandze dɛmara dɛ mbrɛ hɔn so hunii wɔ Judafo nsamu;
15. hɔn na wokum Ewuradze Jesus nye nkɔnhyɛfo no, na wɔapempam hɛn, na wɔnnsɔ Nyankopɔn enyi, na wotsia nyimpa nyina;, #Ndwu 9.23, 29; 13.45, 50; 14.2, 5, 19; 17.5
16. wɔbra hɛn dɛ mma yɛnnkasa nnkyerɛ amanamamfo mma wonnya nkwa; ama wɔaama hɔn bɔn ayɛ ma daa: naaso ebufuw no enya aba hɔn do ewie.
17. Na hɛn dze, enuanom, woyii hɛn fii hom nkyɛn mber kakraabi wɔ enyido na nnyɛ akoma mu no, mbrɛ yeduae fee hom a, na yɛbɔɔ mbɔdzen pii dɛ yebohu hom enyim bio:
18. osiandɛ yɛpɛɛ dɛ nkyɛ yɛba hom nkyɛn, mankasa Paul, prɛko nye mpɛn ebien; na abɔnsam siiw hɛn kwan.
19. Na ebɛnadze nye hɛn enyidado, anaadɛ enyigye, anaadɛ ahohyehyɛ abɔtsir? Ana nnyɛ homara wɔ hɛn Ewuradze Kraest enyim wɔ ne ba mu?
20. Nyew, hom nye hɛn enyimnyam nye hɛn enyigye.

## Tsir 3

1. Dɛm ntsi yenntum nnhyɛ hɛn ho do bio no, yɛdween dɛ oye dɛ wogya hɛn nko ekyir wɔ Atens;
2. na yɛsomaa Timoti a ɔyɛ hɛn nua nye nyɛnkodwumayɛnyi ma Nyankopɔn wɔ Kraest asɛmpa no mu no dɛ ɔmbɛhyɛ hom dzen, na ɔnkyekye hom werɛ wɔ gyedzi no ho;
3. amma amandzehu yi eennhihim obiara; na homankasa nyim dɛ woeyi hɛn ato hɔ ama dɛm.
4. Na yɛwɔ hom nkyɛn no yɛkaa kyerɛɛ hom siee dɛ yebohu amandze; dɛ mbrɛ ɔbaa mu, na hom nyim no.
5. Iyi ntsi na mo so munntum nnhyɛ moho do bio no, mosomae ma meehu hom gyedzi amma bi a ɔgyegyefo no aanngyegye hom na hɛn mbɔdzembɔ aannyɛ kwa.
6. Na afei Timoti fi hom nkyɛn baa hɛn nkyɛn bɛkaa hom gyedzi nye hom dɔ ho nsɛm pa kyerɛɛ hɛn. Na ɔkaa dɛ hom kaa hɛn yie daa, na hom pɛ dɛ hom hu hɛn dɛ mbrɛ hɛn so yɛafe hom na yɛpɛ dɛ yehu hom no kyerɛɛ hɛn.
7. Iyi ntsi enuanom, hɛn werɛ kyekye wɔ hom nyina ho, wɔ hɛn amandzehu nye hɛn ahohia nyina mu, wɔ hom gyedzi ntsi.
8. Na afei sɛ hom gyina pintsinn wɔ Ewuradze mu a, yeenya nkwa.
9. Na hom ho ndaase bɛn na yebotum ada Nyankopɔn bio, wɔ dɛw nyina a yedzi wɔ hom ntsi wɔ Nyankopɔn enyim;
10. dɛ adzesaa nye adzekyee yɛreserɛ pii dɛ yembohu hom enyim ma yaabɛhyɛ dza aka wɔ hom gyedzi mu no ma?
11. Na hɛn Nyankopɔn a ɔnoara nye Egya no, nye hɛn Ewuradze Jesus Kraest ntsen hɛn kwan mbra hom nkyɛn.
12. Na Ewuradze mma hom ndɔɔ so na hom mbor do wɔ dɔ mu mma homho nkorkor, nye nyimpa nyina, dɛ mbrɛ hɛn so yɛyɛ ma hom no;
13. na ɔaahyɛ hom akoma dzen, dɛ afɔbu nnyi mu, krɔnkrɔnyɛ mu wɔ hɛn Nyankopɔn nye Egya no enyim, wɔ hɛn Ewuradze Jesus Kraest nye n'ahotseweefo hɔn ba mu.

## Tsir 4

1. Ewiei no, enuanom, yɛserɛ hom na yetu hom fo wɔ Ewuradze Jesus mu dɛ, mbrɛ hom nyaa no hɛn hɔ mbrɛ ɔsɛ dɛ hom nantsew na hom sɔ Nyankopɔn enyi no, dɛ mbrɛ hom yɛ yi ara, dɛmara na hom mbor do pii.
2. Na homankasa hom nyim ahyɛdze a yɛnam Ewuradze Jesus do hyɛɛ hom no.
3. Na iyi nye Nyankopɔn ne pɛ, dɛ hom ahotsew ntsi, hom nyi homho mfi ndwamansɛm ho;
4. dɛ hom mu biara bohu mbrɛ obesi nye ne yer atsena wɔ ahotsew nye enyidzi mu.
5. Nnyɛ akɔndɔ nhyɛdo mu dɛ amanamamfo a wonnyim Nyankopɔn;
6. amma obiara eemmbu do ennkesisi no nua wɔ asɛm no mu, osiandɛ Ewuradze nye yinom nyina ho werdzifo, dɛ mbrɛ yɛbɔɔ hom nkaa nkan no, na yedzii ho dase no.
7. Na Nyankopɔn ammfrɛ hɛn annkɔ efifidze mu, na mbom ahotsew mu a.
8. Dɛm ntsi nyia ɔpow iyi no, nnyɛ nyimpa bi na ɔpow no, na Nyankopɔn a ɔdze no Sunsum Krɔnkrɔn ama hom no a.
9. Na enuadɔ ho dze, onnhia hom dɛ obi kyerɛw brɛ hom; osiandɛ Nyankopɔn akyerɛkyerɛ homankasa dɛ hom ndodɔ homho.
10. Na ampa so hom yɛ no wɔ enuanom a wɔwɔ Masidonia nyina ho. Naaso enuanom, yetu hom fo, dɛ hom mbor do pii;
11. na hom mbɔ mbɔdzen nyɛ komm na hom nyɛ homankasa hom adze, na hom mfa hom nsa nyɛ edwuma, dɛ mbrɛ yɛhyɛɛ hom no;
12. na hom aanantsew dɛ mbrɛ ɔfata wɔ hɔn a wɔwɔ ekyir no enyim, na biribi eennhia hom.
13. Enuanom, wɔ hɔn a wɔadeda no ho dze, yɛmmpɛ dɛ yɛdze asɛm bi sie hom amma hom eenndzi awerɛhow dɛ nkaa no a wonnyi enyidado no.
14. Na sɛ yɛgye dzi dɛ Jesus wui na ɔsoɛɛr bio a, dɛmara so na Nyankopɔn dze hɔn a wɔadeda wɔ Jesus mu bɛka no ho aba.
15. Na iyi dze, yɛnam Ewuradze asɛm do ka kyerɛ hom dɛ, hɛn a yɛtse ase, na yɛretsena ase ekodu Ewuradze ne mbae mu no, yennkotwar hɔn a wɔadeda no ano., #1 Kor 15.51
16. Osiandɛ Ewuradze nankasa dze frɛ kɛse, nye bɔfopanyin no ne ndze, nye Nyankopɔn akasamu no fi sor besian, na Kraest mu ewufo bedzi kan asoɛr;
17. ansaana wɔaabɛfa hɛn a yɛtsetse ase na yɛaka no aka hɔn ho wɔ nsuwusiw no mu ma yeekehyia Ewuradze wɔ wimu, na dɛm na yɛnye Ewuradze bɛtsena daa.
18. Dɛm ntsi hom mfa nsɛm yi nkyekyekye hom werɛ nkorkor.

## Tsir 5

1. Na nda no nye mber no ho dze, enuanom, onnhia hom dɛ wɔkyerɛw biribi brɛ hom.
2. Osiandɛ homankasa nyim pefee dɛ Ewuradze ne da no bɛba dɛ mbrɛ owifo ba anadwe.
3. Na ber a wɔrese dɛ, Asomdwee nye ahotɔ no, nna awerɛfir sɛɛ bɛba hɔn do dɛ mbrɛ awoko ba ɔbaa a onyinsen do; na wonnkefi nsa.
4. Na hom dze, enuanom, hom nnyi sum mu, nna da no abɔto hom dɛ owifo.
5. Hom nyina yɛ kan mba nye adzekyee mba; yɛnnyɛ adzesaa anaa sum mba.
6. Dɛm ntsi mma hom mma yɛnndeda dɛ nkaa no, na mbom hom mma yɛnweɔn na hɛn enyi nda hɔ.
7. Na hɔn a wɔda da anadwe; na hɔn a wɔbow bow anadwe.
8. Na hɛn dze, yɛyɛ adzekyee mba ntsi, hom mma hɛn enyi nda hɔ, yɛnhyɛ gyedzi nye ɔdɔ dɛ akatabo, nye nkwagye ho enyidado no dɛ dadzekyɛw.
9. Na Nyankopɔn ennyi hɛn annto hɔ amma ebufuw, na mbom dɛ yebenya nkwagye a ɔnam hɛn Ewuradze Jesus Kraest do.
10. Ɔno na owui maa hɛn ama sɛ yɛtse ase o, yewu o, yɛnye no nyina aatsena ase.
11. Dɛm ntsi hom nhyɛ hom ho nkuran nkorkor, na hom mboa hom ho nkorkor dɛ mbrɛ hom reyɛ yi ara.
12. Na yɛserɛ hom, enuanom, dɛ hom ndzi hɔn a wɔyɛ hom mu edwuma no nyi, na wodzi hom do mpanyin wɔ Ewuradze mu, na wɔkasa kyerɛ hom no.
13. Hom mfa ɔdɔ mbu hɔn papaapa, osian hɔn edwuma no ntsi. Hom ntsena asomdwee mu.
14. Na yetu hom fo so, enuanom, dɛ hom nkasa nkyerɛ hɔn a wɔyɛ basabasa, hom nkyekye hɔn a hɔn akoma apa werɛ, hom nwowaw hɔn a wɔyɛ mberɛw, na hom nyɛ penkyɛr wɔ nyimpa nyina afamu.
15. Hom nhwɛ mma obi ammfa bɔn enntua obi bɔn kaw; na mbom hom ndzi dza oye ekyir daa, wɔ hom ho nkorkor nye nyimpa nyina afamu.
16. Hom enyi ngye daa;
17. mma hom nngyaa mpaabɔ da;
18. adze nyina mu hom nda ase: na iyi nye Nyankopɔn ne pɛ wɔ Kraest Jesus mu wɔ hom ho.
19. Mma hom nndum Sunsum no;
20. mma hom mmbu nkɔnhyɛsɛm enyimtsia;
21. mbom hom nsɔ adze nyina nhwɛ; hom nsuo dza oye mu dzen;
22. hom ntwe homho mfi bɔn biara ho.
23. Na ɔno asomdwee Nyankopɔn nankasa nsan hom ho koraa, na ɔnkora hom sunsum nye kra nye nyimpadua do dɛ asɛm bi nnyi ho wɔ Ewuradze Jesus Kraest ne ba mu.
24. Ɔnokwafo nye nyia ɔafrɛ hom no, na ɔnoara so na ɔbɛyɛ.
25. Enuanom, hom mbɔ mpaa mma hɛn.
26. Hom mfa etuwyɛ  krɔnkrɔn nkyiakyia enuanom nyina.
27. Medze Ewuradze no tum hyɛ hom dɛ hom nkenkan nwoma yi nkyerɛ enuanom no nyina.
28. Ewuradze Jesus Kraest n'adom nka hom.

