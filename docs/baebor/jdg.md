# Atsɛmbuafo

## Tsir 1

1. Na Josua no wu ekyir no, Israelmba bisaa EWURADZE dɛ, Woana na ondzi kan ntu nkɔ Keenanfo do nye hɔn nkɔko mma hɛn?
2. Na EWURADZE buaa dɛ, Juda ntu nkɔ: hwɛ medze asaase no ahyɛ ne nsa.
3. Na Juda see no nua Simeon dɛ, Enye me nkɔ me kyɛfa mu, ma yɛnye Keenanfo nkɔko; na mo so menye wo bɔkɔ wo kyɛfa mu. Na Simeon nye no kɔree.
4. Na Juda tui kɔree: na EWURADZE dze Keenanfo nye Perizfo no hyɛɛ hɔn nsa: na wokum hɔn mu nyimpa mpem du wɔ Bezek.
5. Na wohun Adoni-bezek wɔ Bezek: na wɔnye no koe, na wokum Keenanfo nye Perizfo no.
6. Na Adoni-bezek guanee; na wotsiiw no, na kɛkyeer no wotwitwaa ne nsa kokrobetsir na n'anansɔba kokonyin.
7. Na Adoni-bezek see dɛ Ahemfo eduosuon a hɔn nsa kokrobetsir na hɔn anansɔba kokonyin etwitwa no tasetasee hɔn edziban wɔ mo pon ase: na dza meyɛe no, dɛmara so na Nyankopɔn ama me ho akatua yi. Na wɔdze no baa Jerusalɛm, na hɔ na owui.
8. Na Judamba no nye Jerusalɛm koe, na wɔgyee, na wɔdze anomu bɔɔ no, na wɔtoo kurow no mu gya.
9. Na n'ekyir no Judamba no kɔree kɛnyee Keenanfo a wɔtse nkokodo nkurow mu, na Pomu afamu, na ɔbɔnmu nkurow mu no koe.
10. Na Juda kɔr Keenanfo a wɔtse Hebron no do: nkyɛ nkan no nna Hebron ne dzin nye Kiriat-arba na wɔbɔɔ Sesai, na Ahiman, na Talmai.
11. Na hɔ na wofi kɔr Debirfo do. Afei Debir nkyɛ nkan no ne dzin nye Kiriat-sefer.
12. Na Kaleb see dɛ, Nyia ɔbɔbɔ Kiriat-sefer, na ɔbɛgye no medze me babaa Aksa bɛma no awar.
13. Na Kaleb no nua kuma Kenaz ne babanyin Otiniel kɛgyee; na ɔdze ne babaa Aksa maa no ayewar.
14. Na ɔbaa dɛ, aber a basia no kɔr ne nkyɛn no, Otiniel dɛfɛdɛfɛɛw no dɛ ombisa n'egya hɔ haban bi; na aber a Aksa fi n'asoaso do dwirii no; Kaleb bisaa no dɛ, Erohwehwɛ ebɛnadze?
15. Na ɔsee no dɛ, Ma me akyɛdze; sɛ edze me esi Pomu afamu asaase do a, nna ma me mbasu so ɛ. Na Kaleb dze etsifi mbasu na anaafo mbasu no maa no.
16. Na Moses n'asew, Kennyi no ne mba no nye Judamba fi nkyiresua kurow no mu fowee kɔr Juda sar a ɔwɔ Arad pomu afamu no do; na wɔkɔree kɛnyee ɔman no tsenae., #Atsɛ 4.11
17. Na Juda nye no nua Simeon kɔree, na wokokum Keenanfo a wɔtse Zefat no, na wɔsɛɛ no pasapasa. Na wɔfrɛɛ kurow no ne dzin Horma.
18. Na Juda kɛgyee Gaza nye ne he, na Ashkelon nye ne he, na Ekron nye ne he.
19. Na EWURADZE dzii Juda n'ekyir; na otuu nkorɔfo a wɔwɔ nkokodo nkurow mu no; na hɔn a wɔwɔ ɔbɔn no mu no dze, oenntum enntu hɔn, osiandɛ nna wɔwɔ dadze ntseaseanam.
20. Na wɔdze Hebron maa Kaleb, dɛ mbrɛ Moses kae no: na otuu Anak mbabanyin baasa no fii hɔ.
21. Naaso Benjaminmba no enntu Jebusfo a wɔtse Jerusalɛm no: mbom Jebusfo no nye Benjaminmba no tsenaa Jerusalɛm araa dze bodu ndɛ da yi.
22. Na Josef fi no so fowee kɔr Bɛtɛl do: na EWURADZE dzii hɔn ekyir.
23. Na Josef fi no somae ma wɔkɛseraa Bɛtɛl. Nkan no nkyɛ kurow no ne dzin nye Luz.
24. Na aserafo no hun banyin bi a ofi kurow no mu epue, na wɔsee no dɛ, Yɛserɛ wo, kyerɛ hɛn kurow no mu kwan, na yɛnye wo bedzi no yie.
25. Na ɔkyerɛɛ hɔn kurow no mu kwan, na wɔdze afona bɔɔ kurow no: mbom banyin no na n'ebusuafo nyinara dze, wogyaa hɔn.
26. Na banyin no kɔr Hitifo asaase do, na ɔkɛkyekyeer kurow, na ɔtoo no dzin Luz: ɔno nye ne dzin araa dze bodu ndɛ da yi.
27. Na Manaasɛ enntu nkorɔfo a wɔwɔ Bɛt-sean na no nkuraase, na Taanak a wɔwɔ Dor na no nkuraase, na hɔn a wɔwɔ Ibleam na no nkuraase, na hɔn a wɔwɔ Megiddo na no nkuraase: na Keenanfo no dze, wɔpɛɛ dɛ wɔtsena asaase no do.
28. Na ɔbaa dɛ, aber a Israel hɔn ho yɛɛ dzen no, wɔhyɛɛ Keenanfo no ma wɔyɛɛ ɔsom edwuma, na mbom woenntu hɔn ase korakora.
29. Na Efraim enntu Keenanfo a wɔtse Gezer no; na Keenanfo no tsenaa hɔn mu wɔ Gezer.
30. Zebulun enntu Kitronfo, na Na-halolfo no so; na Keenanfo no tsenaa hɔn mu na Zebulunfo no hyɛɛ hɔn ma wɔbɛyɛɛ ɔman a wɔyɛ ɔsom edwuma.
31. Aser enntu hɔn a wɔtsetse Ako, anaa hɔn a wɔtsetse Zidon, na Ahlab, na Akizib, na Helba, na Afik, na Rehob:
32. na Aserfo no tsenaa Keenanfo no mu, asaase no do atsefo no a: osiandɛ woenntu hɔn.
33. Naftali enntu hɔn a wɔtsetse Bɛt-semes, anaa hɔn a wɔtsetse Bɛt-anat no; mbom ɔtsenaa Keenanfo no mu, asaase no do atsefo no a: naaso hɔn a wɔtsetse Bɛt-semes na Bɛt-anat no bɛyɛɛ ɔman a wɔyɛ ɔsom edwuma wɔ nhyɛ do.
34. Na Amorifo no kaa Danmba no kɔr nkokodo nkurow no mu: na wɔammpɛ dɛ wɔma hɔn kwan ma wosian ba ɔbɔn no mu:
35. na Amorifo no pɛɛ dɛ wɔtsena bepɔw Heres do wɔ Aijalon, na Saalbim: naaso Josef fi no ne nsa daa hɔn do, ma wɔhyɛɛ hɔn ma wɔbɛyɛɛ ɔman a wɔyɛ ɔsom edwuma wɔ nhyɛ do.
36. Na Amorifo he no fi Akrabbim mfowee, ofi ɔbotan no ho dze kɔ enyim no ho.

## Tsir 2

1. Na EWURADZE no bɔfoe fi Gilgal baa Bokim (Bokim). Na ɔsee dɛ, Mara na memaa hom fi Egypt firii na medze hom aba asaase a mekaa ho ntam kyerɛɛ hom egyanom no do, na mesee dɛ, Moronnto menye hom ntamu ahyɛmu no dabiarada:
2. na mma hom nnye asaase yi do atsefo no nndzi ahyɛmu: hom mbubu hɔn afɔrmbukyia no: naaso hom enntsie me ndze: ɔyɛ dɛn ntsi na hom ayɛ iyi?
3. Dɛm ntsi na mo so mesee dɛ, murunntu hɔn mmfi hom enyim; mbom wɔbɛyɛ dɛ nsoɛ wɔ hom mfemu, na hɔn enyame ayɛ efir ama hom.
4. Na ɔbaa dɛ, aber a EWURADZE no bɔfoe no kaa nsɛm yi kyerɛɛ Israelmba no nyinara no, ɔman no maa hɔn ndze do na wosui.
5. Na wɔfrɛɛ bea no ne dzin Bokim ase nye Nyinsuwakyifo: na wɔbɔɔ okum afɔr wɔ hɔ maa EWURADZE.
6. Afei aber a Josua gyaa ɔman no kwan no, Israelmba mu nyimpa biara kɔr n'egyapadze do dɛ ɔrekɛfa asaase no.
7. Na ɔman no soom EWURADZE Josua ne nda nyinara, na mpanyimfo a Josua wui gyaa hɔn no a wohun ndwuma akɛse nyinara a EWURADZE yɛe maa Israel no hɔn nda nyinara.
8. Na Josua Nun ne babanyin no, EWURADZE n'akowaa no wui, nna oedzi mfe ɔha nye du.
9. Na wokesiee no wɔ n'asaase he do wɔ Timnat-heres, wɔ Efraim nkokodo nkurow mu, wɔ bepɔw Gaas no kwaamu afamu.
10. Na ebusuasantsen no nyinara so kɛkaa hɔn egyanom ho wɔ nsamankyir: na afei ebusuasantsen fofor so soɛree dzii hɔn ekyir a nna wonnyim EWURADZE, na dwuma a odzii maa Israel no.
11. Na Israelmba no yɛɛ dza omuo wɔ EWURADZE enyi do, na wɔsoom Baalim:
12. na wɔpoow EWURADZE, hɔn egyanom Nyankopɔn no a oyii hɔn fii Egypt asaase do no, na wokedzii enyame fofor a wofi aman a wɔabɔ hɔn ho aprɔw no hɔn enyame no mu ekyir, na wɔbɔɔ hɔn mu adze maa hɔn, na woyii EWURADZE ebufuw.
13. Na wɔpoow EWURADZE, na wɔsoom Baal na Astarot.
14. Na EWURADZE n'ebufuw dzɛɛw Israel do, na oyii hɔn hyɛɛ afowfo a wɔfoow hɔn nsa, na ɔtɔɔn hɔn dze hyɛɛ hɔn atamfo a wɔabɔ hɔn ho aprɔw no nsa, ma woenntum enngyina hɔn atamfo enyim bio.
15. Beebiara a wopuei kɔree no, EWURADZE ne nsa nye hɔn dzii no bɔn, dɛ mbrɛ EWURADZE kae no, na dɛ mbrɛ EWURADZE kaa ntam kyerɛɛ hɔn no: na hɔn ho hiahiaa hɔn yie.
16. Naaso EWURADZE maa banodzifo do ma wɔgyee hɔn nkwa fii hɔn a wɔfoom hɔn fae no nsamu.
17. Iyi nyinara ekyir no, woenntsie hɔn banodzifo no, na wodzii enyame fofor ekyir ndwamanyɛ mu, na wɔbɔɔ hɔn mu adze maa hɔn: ntsɛmara na wɔdanee fii ɔkwan a hɔn egyanom nantseew do tsiee EWURADZE mbransɛm no do; hɔn dze, wɔannyɛ dɛm.
18. Na sɛ EWURADZE ma banodzifo do ma hɔn a, nna EWURADZE edzi banodzinyi no ekyir, na ɔagye hɔn efi hɔn atamfo no nsamu wɔ banodzinyi no ne nda nyinara mu: na osian hɔn apensi a ɔnam hɔn a wɔhaaw hɔn na woyii hɔn ahomtsew do no ntsi ɔyɛɛ EWURADZE yaw.
19. Naaso ɔbaa dɛ sɛ banodzinyi no wu a, wɔdan san ekyir, na wɔsɛɛ sen hɔn egyanom, dɛ wokedzi enyame fofor ekyir som hɔn, na wɔbɔ hɔn mu adze ma hɔn; woenngyaa hɔn ndzeyɛɛ no, na woemmfi hɔn akɔnkye kwan do so.
20. Na EWURADZE n'ebufuw dzɛɛw wɔ Israel do; na ɔsee dɛ, Osiandɛ ɔman yi ato m'ahyɛmu a mehyɛɛ hɔn egyanom, na woenntsie me ndze ntsi;
21. emi so ɔdzekɔr yi murunntu amanaman a Josua wui daan hɔn gyae no mu biara bio:
22. ma medze hɔn asɔ Israel ahwɛ, kyerɛ dɛ wɔbɔhwɛ EWURADZE no kwan no anantsew do, dɛ mbrɛ hɔn egyanom hwɛe no, anaa oho.
23. Nna EWURADZE gyaa amanaman no, ɔammpɛ ntsɛm enntu hɔn; nkyii so oennyi hɔn annhyɛ Josua ne nsa.

## Tsir 3

1. Iyinom nye amanaman a EWURADZE gyae dɛ ɔdze hɔn rosɔ Israelfo a woennhu Keenan akodzi no nyinara ahwɛ no;
2. dɛ mbrɛ ɔbɛyɛ ma Israelmba ebusuasantsen no ehu, na wɔakyerɛ hɔn akodzi, mekyerɛ dodow a nkyɛ nkan no wonnyim ho hwee no a.
3. Hɔn nye Filistiafo ahemfo beenum no, Keenanfo nyinara, Zidonfo, na Hivifo a wɔtse bepɔw Lebanon do, ofi bepɔw Baal-hermon ho araa dze kodu Hamat ahɛnee.
4. Na wɔwɔ hɔ dɛ wɔdze hɔn rosɔ Israel ahwɛ, ehu kyerɛ dɛ wobetsie EWURADZE ne mbrasɛm a ɔnam Moses ne nsa do dze hyɛɛ hɔn egyanom no anaa.
5. Na Israelmba no tsenaa Keenanfo, Hitifo, Amorifo, Perizfo, Hivifo, na Jebusfo no mu:
6. na wɔfefaa hɔn mbabaa warwaar hɔn, na wɔdze hɔnankasa hɔn mbabaa so memaa hɔn mbabanyin awar, na wɔsoom hɔn enyame no.
7. Na Israelmba no yɛɛ dza omuo wɔ EWURADZE enyi do, na hɔn werɛ fiir EWURADZE hɔn Nyankopɔn, na wɔkɔsoom Baalim na Aserot.
8. Dɛm ntsi EWURADZE n'ebufuw dzɛwee wɔ Israel do, na ɔtɔɔn hɔn dze hyɛɛ Mesopotemiahen Kusan-risataim nsa: na Israelmba no soom Kusan-risataim mfe awɔtwe.
9. Na aber a Israel mba no sui frɛɛ EWURADZE no, EWURADZE maa ɔgyefo bi do maa Israelmba no, ma ɔgyee hɔn nkwa, mekyerɛ Otiniel, Kaleb no nua kuma Kenaz ne babanyin no a.
10. Na EWURADZE no sunsum baa no do, na odzii Israel enyim; na otuu sa, na EWURADZE dze Mesopotemiahen Kusan-risataim hyɛɛ ne nsa: na ne nsa daa Kusan-risataim do.
11. Na asaase no do dwee araa mfe eduanan. Na Otiniel, Kenaz ne babanyin no wui.
12. Na Israelmba no yɛɛ dza omuo bio wɔ EWURADZE enyi do: dɛm ntsi EWURADZE hyɛɛ Moabhen Eglon dzen dze tsiaa Israel.
13. Na ɔboaboaa Ammon na Amalekmba ano wɔ ne nkyɛn; na wɔkɔree kedzii Israel do konyim, na wɔkɛgyee nkyiresua kurow no.
14. Na Israelmba no soom Moabhen Eglon mfe duawɔtwe.
15. Na aber a Israelmba no sui frɛɛ EWURADZE no, EWURADZE maa ɔgyefo bi do maa hɔn, Ehud Gera babanyin, Benjaminnyi, nyimpa ɔbankumnyi no a. Na Israelmba no dze akyɛdze nam no do kɛmaa Moabhen Eglon.
16. Na Ehud yɛɛ afona anofanu a ne tsentsen yɛ anamɔn kor nye fa; na ɔdze bɔɔ n'atar ase wɔ no ndwonku enyimfa do.
17. Na ɔdze akyɛdze no maa Moabhen Eglon; nna Eglon yi yɛ nyimpa bran ankasa.
18. Na aber a owiee dɛ ɔdze akyɛdze no ma no no, ogyaa nkorɔfo a wɔsoasoaa akyɛdze no kwan ma wɔkɔree.
19. Na ɔno noara dze ɔdanee fi abopuei a ɔwɔ Gilgal nkyɛn no ho sanee kɛsee dɛ, Ɔhen, mowɔ esumasɛm bi ka kyerɛ wo. Na Eglon see dɛ, Wɔnyɛ komm. Na hɔn a wogyina ne nkyɛn nyinara fii hɔ puei.
20. Na Ehud baa ne nkyɛn; nna ɔno noara nkotsee na ɔtse n'abansor dan a ɔtsena mu gye mframa no mu. Na Ehud see dɛ, Mowɔ amandzɛɛ bi fi Nyame hɔ mobɔ wo. Na ɔsoɛree fii n'egua do.
21. Na Ehud tseen ne nsa bankum, na ɔdze yii afona no wɔ no ndwonku enyimfa no do, na ɔdze wɔɔ ne yafun mu:
22. na afonadua no so dzii dadze no ekyir kɔr mu; na seradze kataa dadze no do, na ɔanntwe afona no wɔ ne yafun mu; na opuei fiir ekyir.
23. Nna Ehud puei kɔr abrandaa no do, na ɔtotoow abansor dan mbobow no mu wɔ n'ekyir, na ɔtotoow ndaagow no mu.
24. Na opuei kɔree no, ɔhen no nkowaa no bae; na wobohun dɛ, abansor dan no no mbobow no wɔatotow mu ndaagow; na wɔsee dɛ, Bɛyɛ na ɔregya n'anan wɔ dan a ɔtsena mu gye mframa no ne pia no mu.
25. Na wɔtweɔnee araa dze kodur dɛ hɔn enyi bui: naaso, oemmbue abansor dan no no mbobow no; dɛm ntsi wɔfaa saafee no, na wɔdze buebuei: na, hwɛ, hɔn wura ewu da famu.
26. Na Ehud guanee mber a wɔrotweɔn no, na otwaa mu wɔ abohonyi no ho, na oguanee kɔr Seira.
27. Na ɔbaa dɛ, aber a odurii no, ɔhɛɛn totorobɛnto wɔ Efraim nkokodo nkurow no mu, na Israelmba no nye no fi nkokodo nkurow no mu sianee, na odzii hɔn enyim.
28. Na ɔsee hɔn dɛ, Hom mbedzi m'ekyir: na EWURADZE dze hom atamfo Moabfo ahyɛ hom nsa. Na wosianee kedzii n'ekyir, na wɔkɛgyee Jordan etwaree a wɔdze kɔ Moab no, na wɔamma nyimpa biara kwan ma oenntwa.
29. Na aber no mu wokum Moab mu mbarimba bɛyɛ mpemdu, mbarimba akɛse na mbarimba ahoɔdzenfo nyina; na ɔbarimba biara emmfi nsa.
30. Nna wɔbrɛɛ Moab adze da no ara wɔ Israelmba nsa. Na asaase no do dwee araa mfe eduowɔtwe.
31. Na Ehud n'ekyir no Samgar, Anat ne babanyin no a ɔdze nantwi ka poma kum Filistiafo mu nyimpa ahaesia no so bae: na ɔno so gyee Israel nkwa.

## Tsir 4

1. Na aber a Ehud wui no, Israelmba no yɛɛ dza omuo bio wɔ EWURADZE enyi do.
2. Na EWURADZE tɔɔn hɔn hyɛɛ Keenanhen Jabin a odzii hen wɔ Hazor no nsa; nna no dɔm mu safohen panyin nye Sisera a ɔtse Amanamamfo Haroset no.
3. Nna Jabin wɔ dadze ntseaseanam ahaakron; na ohiahiaa Israelmba no ho dzendzenndzen mfe eduonu na Israelmba no sui frɛɛ EWURADZE.
4. Aber no mu no, Debora, ɔbaa nkɔnhyɛnyi bi a ɔyɛ Lapidot ne yer no, ɔno na odzii Israel enyim.
5. Na ɔtse Debora akyeresua a ɔwɔ Rama na Bɛtɛl ntamu wɔ Efraim nkokodo nkurow no mu no ase: na Israelmba no fowee kɔr no hɔ ma obuu hɔn atsɛn.
6. Na ɔsomae na wokehyiaa Abinoam ne babanyin Barak ma ofi Kedes-naftali bae, na ɔsee no dɛ, Ana nnyɛ EWURADZE, Israel Nyankopɔn no, na ɔahyɛ, dɛ, Kɔ na kɔtwe kɔ bepɔw Tabor do, na fa Naftalimba na Zebulunmba mu mbarimba mpem du ka wo ho?
7. Na mobɔtwe Jabin no dɔm mu safohen panyin Sisera, nye ne ntseaseanam na ne nyimpadodow no, maba wo nkyɛn wɔ esutsen Kison ho; na medze no ahyɛ wo nsa.
8. Na Barak see no dɛ, Sɛ ɔwoara nye me bɔkɔ a, ɔnodze mobɔkɔ: na sɛ ɔwoara rennye me nnkɔ dze a, monnkɔkɔ.
9. Na ɔsee dɛ, Kɔ dze menye wo bɔkɔ: naaso akwantu a irutu yi ɔnnkɛyɛ woara w'enyimnyam; osiandɛ EWURADZE bɔtɔn Sisera ahyɛ ɔbaa bi nsa. Na Debora soɛree, na ɔnye Barak kɔr Kedes.
10. Na Barak poon Zebulun na Naftali nyina hyiae wɔ Kedes; na mbarimba mpem du tsiaa anamɔn mu fowee kɔree: na Debora nye no fowee kɔree.
11. Nna afei Kennyi Heber atwe noho efi Kenfo a wɔyɛ Moses n'asew Hobab mba no ho, na ɔabɔ n'asesee ekodu osudur a ɔwɔ Zaanannim a ɔwɔ Kedes ho no ho.
12. Na wɔkaa kyerɛɛ Sisera dɛ, Abinoam ne babanyin Barak afow kɔ bepɔw Tabor do.
13. Na Sisera boaboaa ne ntseaseanam nyinara ano, mekyerɛ dadze ntseaseanam ahaakron no, na nkorɔfo a wɔwɔ ne nkyɛn nyinara, fi Haroset Hagoyim, baa esutsen Kison ho.
14. Na Debora see Barak dɛ, Soɛr: na ndɛ nye da a EWURADZE dze Sisera ahyɛ wo nsa: ana EWURADZE nntui nndzii w'enyim kan? Nna Barak fi bepɔw Tabor do sianee, na mbarimba mpem du no dzi n'ekyir.
15. Na EWURADZE dze afona yɛɛ Sisera, na ne ntseaseanam na no dɔm nyinara pasapasa wɔ Barak enyim; na Sisera fii ne tseaseanam mu dwirii, na oguanee wɔ n'anamɔn mu.
16. Na Barak tsiiw ntseaseanam no, na dɔm no kodur Haroset Hagoyim: na Sisera no dɔm nyinara totɔr wɔ afona anomu a annka nyimpa kor mpo.
17. Nna Sisera guanee wɔ n'anamɔn mu kɔr Kennyi Heber ne yer Jael n'asesee mu: osiandɛ asomdwee wɔ Hazorhen Jabin na Kennyi Heber fi ntamu.
18. Na Jael puei kehyiaa Sisera, na ɔsee no dɛ, Man, mo wura, man me nkyɛn; mma nnsuro. Na ɔmaan ne nkyɛn kɔr asese no mu, na ɔdze kuntu bi kataa no do.
19. Na Sisera see no dɛ, Meserɛ wo, ma me nsu kakra ma monnom; na nsukɔm dze me. Na obuee numfonsu toa ano, na ɔmaa ɔnomee, na ɔkataa no do.
20. Na Sisera see no dɛ, Gyina asese no n'abowano, na sɛ nyimpa bi ba na obisa wo dɛ, Ana nyimpa bi wɔ ha a, ɔno ase dɛ, Oho.
21. Nna Heber ne yer Jael faa asese ho bɔfodua, na ɔfaa dua hamɛr kitsaa ne nsamu, na otsiaa dɔn dɔn kɔr ne nkyɛn, na ɔdze bɔfodua no kɔbɔɔ n'asonkyɛnmu, ma ohwiraa mu kitsaa famu; osiandɛ ɔada heii; na ɔtɔɔ baha na owui.
22. Na ber a Barak ritsiw Sisera no, Jael fiir edzi kehyiaa no, na ɔsee no dɛ, Bra, na menkyerɛ wo banyin no a erohwehwɛ no no. Na ɔbaa ne nkyɛn; na, hwɛ, Sisera ewu da hɔ, na asese ho bɔfodua no bɔ n'asonkyɛnmu.
23. Na Nyankopɔn brɛɛ Keenanhen Jabin adze da no ara wɔ Israelmba enyim.
24. Na Israelmba no nsa daa Keenanhen Jabin do araa dze kodur dɛ wɔsɛɛ Keenanhen Jabin.

## Tsir 5

1. Na Debora na Abinoam ne babanyin Barak toow ndwom da no ara, dɛ,
JDG.5.2, Israel mu mpanyimfo dzii kan ntsi, Ɔman no praa hɔn yamu bae ntsi, Hom nhyira EWURADZE.
3. Ahemfo, hom ntsie ɛ; ebirɛmpɔn hom nyɛ aso ɛ; Emi, dze, mobɔtow EWURADZE ndwom; Mobɔtow EWURADZE, Israel Nyankopɔn ayɛyindwom.
4. EWURADZE, aber a ifi Seir reba no, Aber a enam fi Edom haban mu ɔkwan do no, Asaase wosowee, ɔsor so sosɔe, Nyew, mununkum sosɔɔ nsu.
5. Mbepɔw popoe wɔ EWURADZE enyim, Mekyerɛ Sinai no wɔ EWURADZE, Israel Nyankopɔn no enyim.
6. Anat ne babanyin Samgar nda mu, Jael nda mu, na atsempɔn wɔnntsetse do, Na akwantsemfo nantsew akwamfo do.
7. Ahwɛfo sae wɔ Israel, nyew, wɔsae, Kodur dɛ emi Debora mosoɛree, Mosoɛɛr dɛ ena wɔ Israel.
8. Wɔsaan mu yiyii enyame fofor; Nna dɔm baa kuropon ekyir: Ana wohun akokyɛm anaa nkambaa Wɔ Israel mpeduanan no mu a?
9. M'akoma da Israel ambradofo ho. Ɔman no mu hɔn a wɔpraa hɔn yamu bae no a: Hom nhyira EWURADZE.
10. Hom a hom tsetse nsoasopɔnkɔ efufuw do, Hom a hom tsetse nkuntu pa do, Na hom a hom nenam ɔkwan do, hom nka.
11. Ekyirekyir mbrɛ egyentofo dede wɔ, wɔ asaae no, Hɔ ara na wɔnka EWURADZE ne tsenenee esiado, No nhwɛdo tsenenee ndwuma wɔ Israel mu no a. Nna EWURADZE ne man sianee kɔr nkuropon mu.
12. Nyan, nyan, Debora; Nyan, nyan, tow ndwom: Soɛr, Barak, na fa wo ndɔmmumfafo ndɔmmum, ɔwo Abinoam babanyin.
13. Nna etumfo nkaa no na ɔman no sianee; EWURADZE sianee ketsiaa akatakyi maa me.
14. Efraim mu na hɔn a hɔn ndwow wɔ Amalek mu fii sianee; W'ekyir, na Benjamin bae, wɔ wo nkorɔfo mu; Makir mu na ambradofo fi sianee, Na Zebulun mu na hɔn a wokitsa kyerɛwfo n'abaa.
15. Na Isakar asafohemfo ka Debora ho; Dɛ mbrɛ Isakar tse, dɛmara so na Barak tse; Wɔbɔɔ kyirididi wɔ n'anan ho koguu ɔbɔn no mu. Reuben nsuka no ho Hɔ na akoma mu pɔwbɔ akɛse wɔ.
16. Ebɛnadze ntsi na etsenaa nguamban ntamu, Ritsie nguankuw no mu mbɛnhɛn? Reuben nsuka no do Hɔ na akoma mu nhwehwɛɛ akɛse wɔ.
17. Gilead tsenaa Jordan egya. Na Dan dze, ebɛnadze ntsi na ɔkaa ahɛn mu? Aser tsenaa epo ahɛngyinaa komm, Na no dɔndɔn no ho na ɔtsenae.
18. Zebulun yɛ ɔman a wɔdze hɔn nkwa sɔɔ owu hwɛe, Na Naftali so wɔ haban mu mbeambea sorɔnsorɔm.
19. Ahemfo bae bedzii ako; Nna Keenan ahemfo bɔkoe, Wɔ Taanak, Megiddo nsuwansuwa ho: Wɔammfa sika mfaso biara.
20. Wofi ɔsor bedzii ako, Nworaba fifii hɔn akwan do nye Sisera koe.
21. Esutsen Kison praa hɔn kɔree, Tsetse esutsen no, esutsen Kison, Ao me kra, tsiatsia pirim pirim kɔ ɛ.
22. Nna mpɔnkɔnamɔn pempeem famu Wɔ mbirikatu ntsi, hɔn ahoɔdzenfo mbirikatu no a.
23. Hom ndom Meroz, EWURADZE no bɔfoe no na ɔse, Hom ndom no mu atsefo no yerɛyerɛyerɛw; Osiandɛ woemmbedzi ammboa EWURADZE, Wɔammbɔboa EWURADZE enntsia akatakyi no.
24. Nhyira nka Jael nsen mbaa nyina, Kennyi Heber ne yer no a, Nhyira nka no nsen mbaa a wɔwɔ asese mu nyina.
25. Ɔserɛɛ nsu, na ɔmaa no numfonsu; Ɔdze numfonsu enyi seradze wɔ ahensɛn mu brɛɛ no.
26. Ɔtoo ne nsa suoo prɛgow mu, Na ne nsa enyimfa dze edwumayɛfo ɔbɔbo mu; Na ɔdze ɔbɔbo kaa ho bɔɔ Sisera, ɔpɔtɔɔw ne tsir, Nyew, ɔdze bɔɔ n'asonkyɛnmu hwiraa mu.
27. N'ananadze na ominkyimii, ɔhwee, ɔdae, N'ananadze na ominkyimii, ɔhwee: Mbrɛ ominkyimii no, hɔ ara na ɔhwee ase wui.
28. Tokura mu na ɔhwɛe, na ɔtseaa mu, Sisera ne na tseaa mu wɔ atenatokura mu, Ebɛnadze ntsi na ne tseaseanam akyɛr ne mbae mu dɛm yi? Ebɛnadze ntsi na ne ntseaseanam n'anan rikyinkyim?
29. Ne mbaampanyin enyansafo buaa no, Nyew, noara so obuaa nankasa noho,
JDG.5.30, Ana wɔronnhwehwɛ, ana wɔrennkyɛ asadze bi a? Ɔbanyin biara wɔmma no akataasia kor, anaa ebien; Sisera dze wɔmma no asaasaaba asadze, Asaasaaba asadze a woedzi mu akye, Asaasaaba a woedzi mu akye wɔ n'afanu nyina, a ɔbɛkakata no kɔn mu nyina no a?
31. Ao, EWURADZE, dɛm na ma w'atamfo nyinara nhera: Na hɔn a wɔdɔ wo no dze ma wɔnyɛ dɛ ewia a oefir wɔ n'ahoɔdzen mu. Na asaase no do dwee araa mfe eduanan.

## Tsir 6

1. Na Israelmba no yɛɛ dza omuo wɔ EWURADZE enyi do: na EWURADZE dze hɔn hyɛɛ Midianfo nsa mfe esuon.
2. Na Midian ne nsa daa Israel do: na osian Midian ntsi Israelmba no yɛɛ etu wɔ mbepɔw mu, na abo etu, na guansumabew maa hɔnho.
3. Na ɔbaa dɛ, sɛ Israel dua a, nna Midianfo, na Amalekfo, na boka afamu mba no afow aba hɔn do;
4. na wɔbɛkyer hɔn do nsera, na wɔsɛɛ asaase no do ndɔbaa, dze kodu Gaza, na wonngyaa akɔhomabɔdze biara, dɛ oguan, anaa ɔnantwi, anaa asoaso biara wɔ Israel.
5. Na wɔdze hɔn fiembowa na hɔn asesee bae, wɔba dɛ mbɛbɛw wɔ ɔdodow mu; hɔn na hɔn efumpɔnkɔ nyina wobu ano a ɔnnyɛ yie: na wɔbaa asaase no do dɛ wɔrebɛsɛɛ no.
6. Na osian Midian ntsi wɔbrɛɛ Israel adze dodoodow; na Israelmba no sui frɛɛ EWURADZE.
7. Na ɔbaa dɛ, aber a osian Midian ntsi ma Israelmba no sui frɛɛ EWURADZE no,
JDG.6.8, EWURADZE somaa nkɔnhyɛnyi bi wɔ Israelmba no hɔ: na ɔsee hɔn dɛ, Mbrɛ EWURADZE, Israel Nyankopɔn no, ɔse nye yi, Emi na medze hom fi Egypt bae, na miyii hom fii nkowaasom fi mu no;
9. na megyee hom fii Egyptfo nsamu, na hɔn a wɔhaaw hom nyinara nsamu, na mutuu hɔn fii hom enyim, na medze hɔn asaase maa hom;
10. na mesee hom dɛ, Emi nye EWURADZE hom Nyankopɔn; mma hom nnsom Amorifo a hom tse hɔn asaase do no hɔn enyame: naaso hom enntsie me ndze.
11. Na EWURADZE no bɔfoe no bae, na ɔbɛtsenaa osudur a ɔwɔ Ofra a ɔyɛ Abiezernyi Joas dze no n'ase: nna ne babanyin Gideon roporow ewu wɔ nsatwer no mu, na ɔdze rusuma Midianfo no.
12. Na EWURADZE no bɔfoe no yii noho kyerɛɛ no, na ɔsee no dɛ, EWURADZE dzi w'ekyir, ɔwo ɔbarimba a eyɛ ndam.
13. Na Gideon see no dɛ, Ao mo wura, sɛ EWURADZE dzi hɛn ekyir a, nkyɛ ɔyɛ dɛn ntsi na iyi nyinara aba hɛn do yi? Na hen na n'anwanwa dwuma nyinara a hɛn egyanom kaa hɛn ho asɛm dɛ, Ana nnyɛ Egypt na EWURADZE yii hɛn fii bae no, wɔ? Na afei EWURADZE atow hɛn akyen, na ɔdze hɛn ahyɛ Midian nsa.
14. Na EWURADZE hwɛɛ no, na ɔsee no dɛ, Kɔ no w'abanyinndam yi ara mu, na kɛgye Israel fi Midian nsamu. Ɔsoma na masoma wo?
15. Na Gideon bisaa no dɛ, Ao EWURADZE, Ebɛnadze na medze bɛgye Israel nkwa? Hwɛ, m'ebusua na ɔyɛ mbɔbɔr dodow wɔ Manaasɛ mu, na emi na musuar koraa wɔ m'egya fie.
16. Na EWURADZE see no dɛ, Ampa mibedzi w'ekyir, na iboku Midianfo dɛ nyimpa baako.
17. Na Gideon see no dɛ, Sɛ afei menya w'enyim enyimnyam a, ɔno kyerɛ me asɛnkyerɛdze dɛ ɔwoara na enye me rekasa yi.
18. Meserɛ wo, mma mmfi ha nnkɔ, ma membra wo nkyɛn, memfa m'ayɛyɛdze mbɔto w'enyim ana. Na ɔsee dɛ, Mibetsintsim araa ma asan aba ana.
19. Na Gideon kɔree, na okesiesiee apɔnkyeba, na isiam efa kor n'epitsi tatar: enam no ɔdze too kɛntsɛn mu, na ohuee nkwan no guu nkwansɛn no mu, na ɔdze fiir edzi baa ne nkyɛn wɔ osudur no ase, na ɔdze brɛɛ no.
20. Na Nyame no bɔfoe no see no dɛ, Fa nam no na epitsi tatar no, na fa gu ɔbotan yi do, na hue nkwan no gu. Na ɔyɛɛ dɛm.
21. Nna EWURADZE no bɔfoe no tseen poma a ɔdze ne nsamu no n'ano, na ɔdze kaa nam no na epitsi tatar no; na ogya fi ɔbotan no mu puei, na ɔbɛhyeew nam na epitsi tatar no; na EWURADZE no bɔfoe no fi n'enyi do kɔree.
22. Na Gideon hun dɛ ɔyɛ EWURADZE no bɔfoe; na Gideon tseaa mu dɛ, Ao, EWURADZE Nyankopɔn! Afei mehu EWURADZE no bɔfoe enyim na enyim.
23. Na EWURADZE see no dɛ, Asomdwee nka wo; mma nnsuro: innkowu bi.
24. Nna Gideon sii afɔrmbukyia wɔ hɔ maa EWURADZE, na ɔfrɛɛ no YHWH-salom a ase nye EWURADZE nye Asomdwee: na ɔda ho ara wɔ Abiezerfo Ofra dze bodu ndɛ da yi.
25. Na ɔbaa dɛ anadwe no ara, EWURADZE see no dɛ, Fa w'egya ne nantwisaa no, mekyerɛ ɔnantwisaa a otsia ebien a oedzi mfe esuon no, na kodwuruw Baal n'afɔrmbukyia a w'egya wɔ no, na twa Asera a osi ho no kyen:
26. na si afɔrmbukyia ma EWURADZE wo Nyankopɔn wɔ guansumabew yi etsifi, wɔ ne kyenan do, na fa ɔnantwisaa a otsia ebien no, na fa ka Asera a itwae no ne nyena no ho bɔ ɔhyew afɔr.
27. Nna Gideon faa no nkowaa mu mbarimba du, na ɔyɛɛ hɔn dɛ mbrɛ EWURADZE kaa kyerɛɛ no no: na osiandɛ osuroo n'egya fifo, na ekuromfo no ntsi ma oenntum annyɛ no ewia no, nna ɔyɛɛ no anadwe.
28. Na aber a ekuromfo no soɛɛr anapaatu no, hwɛ, Baal n'afɔrmbukyia no woedwuruw, na Asera a osi ho no woetwa akyen, na ɔnantwisaa a otsia ebien no wɔdze abɔ afɔr wɔ afɔrmbukyia a woesi no do.
29. Na wobisaa hɔnho nkorkor dɛ, Woana na ɔyɛɛ dɛm adze yi? Na aber a wɔhwehwɛe na wobisabisae no, wɔsee dɛ, Joas ne babanyin Gideon na ɔyɛɛ dɛm adze yi.
30. Na ekuromfo no see Joas dɛ, Yi wo ba no bra, ma ombowu; osiandɛ oedwuruw Baal n'afɔrmbukyia, na oetwa Asera a osi ho no akyen.
31. Nna Joas buaa hɔn a wogyinagyina no do no nyinara dɛ, Ana hom na woribedzi Baal n'asɛm ama no anaa? Anaa hom na wɔrebɛgye no? Nyia obedzi n'asɛm ama no no, wɔmma wonku no anapa yi ara: sɛ ɔyɛ nyame a, wɔmma ondzi noara n'asɛm, osiandɛ obi edwuruw n'afɔrmbukyia.
32. Dɛm ntsi ɔfrɛɛ no Jerubaal da no ara, dɛ, Wɔmma Baal ndzi ntsia no, dɛ oedwuruw n'afɔrmbukyia ntsi.
33. Nna Midianfo na Amalekfo na boka afamu mba no nyinara poon hɔnho hyiae; na wotwae, na wɔkɛkyeer nsera wɔ Jezreel ɔbɔn mu.
34. Na EWURADZE no sunsum baa Gideon do; na ɔhɛɛn abɛn; na Abiezer boaa ano kedzii n'ekyir.
35. Na ɔsomaa abɔfo ma wɔkɔr Manaasɛ nyinara; na hɔn so wɔboaa ano kedzii n'ekyir: na ɔsomaa abɔfo ma wɔkɔr Aser, na Zebulun, na Naftali hɔ; na wɔfowee bae behyiaa no.
36. Na Gideon see Nyankopɔn dɛ, Sɛ enam me nsa do bɛgye Israel nkwa dɛ mbrɛ aka no a,
JDG.6.37, hwɛ, medze oguannhwi mebɛhata ewuporoweebea; sɛ ɔbɔsu tɔ gu oguannhwi no nko do, na famu hɔ yɛ wesee a, ɔno na mubohu dɛ ɔwo enam me nsa do ebɛgye Israel nkwa dɛ mbrɛ aka no.
38. Na ɔyɛɛ dɛm: osiandɛ n'adzekyee no ɔsoɛɛr anapaatu, na ɔkaa nguannhwi no bɔɔ mu miae, na okyii ɔbɔsu no wɔ oguannhwi no mu, nsukora ma.
39. Na Gideon see Nyankopɔn dɛ, Mma w'ebufuw nndzɛw mo do, na mebɛkasa prɛko yi ara bio: Meserɛ wo, ma memfa oguannhwi no monsɔ monhwɛ prɛko yi ara bio; afei ma oguannhwi no nko no do nyɛ wesee, na ɔbɔsu no ntɔ ngu famu hɔ nyinara.
40. Na Nyankopɔn yɛɛ dɛm anadwe no; na oguannhwi no nko no do yɛɛ wesee, na ɔbɔsu tɔree guu famu hɔ nyinara.

## Tsir 7

1. Nna Jerubaal a ɔnoara nye Gideon no, na ɔman a wɔka no ho no nyinara soɛɛr ahanamakye, na wɔkɛkyeer nsera wɔ Harod nsunyiwa ho: nna Midian nseraban no dzi hɔn kwaamu afamu, wɔ More koko ho, wɔ ɔbɔn no mu.
2. Na EWURADZE see Gideon dɛ, Nkorɔfo a wɔka wo ho no dɔɔ so dodow dze ma me dɛ medze Midianfo bɛhyɛ hɔn nsa, bɛyɛ na Israel rutuw hɔnho kyerɛ me dɛ, Mankasa me nsa na ɔagye me.
3. Dɛm ntsi afei bɔ dawur wɔ ɔman no asomu dɛ, Obiara a osuro na no ho popo no, wɔmma ɔnsan n'ekyir na ɔndan mfi bepɔw Gilead ho nkɔ. Na ɔman no mu nyimpa mpemeduonu ebien saan hɔn ekyir kɔree; na ɔkaa mpemdu.
4. Na EWURADZE see Gideon dɛ, Nkorɔfo no da ho dɔɔ so dodow; fa hɔn sian kɔ nsu no ho, na minyiyi hɔn mu memma wo wɔ hɔ: na ɔmbra dɛ, nyia mebɛse wo dɛ, Oyi na ɔnye wo nkɔ no, ɔnoara na ɔnye wo nkɔ; na obiara so a mebɛse wo dɛ, oyi na mma ɔnnye wo nnkɔ no, ɔnoara ɔronnkɔ.
5. Nna ɔdze ɔman no sianee kɔr nsu no ho: na EWURADZE see Gideon dɛ, Obiara a ɔdze ne tɛkyerɛma bɛtafer nsu no bi, dɛ mbrɛ ɔkraman tafer no, fa no nko gyina nkyɛn; na dɛmara na obiara a ɔkotow n'anankoroma enyim nom no so yɛ.
6. Na hɔn mu dodow a wɔtaferee no, dɛ wɔdze hɔn nsa totoo hɔn ano no, wɔyɛ nyimpa ahaasa: na ɔman nkaa no nyinara kotoow hɔn anankoroma enyim noom nsu.
7. Na EWURADZE see Gideon dɛ, Mbarimba ahaasa a wɔtaferee no na medze bɛgye wo nkwa, na medze Midianfo no ahyɛ wo nsa: na ma ɔman no mu nyimpa biara nkɔ n'ananmu.
8. Nna ɔman no fefaa edziban na hɔn mbɛn kitsakitsaa hɔn nsamu: na ogyaa Israel mbanyin no nyinara kwan ma wɔkɔr hɔn asesee mu, na osuoo mbarimba ahaasa no ara mu: nna Midian nseraban no wɔ n'ase ɔbɔn no mu.
9. Na ɔbaa dɛ anadwe no ara, EWURADZE see no dɛ, Soɛr, sian kɔ nseraban no mu; na medze ahyɛ wo nsa.
10. Na sɛ isuro dɛ ibesian akɔ a, ɔno nye w'akowaa Pura nsian nkɔ nseraban no mu:
11. na ebɛtse dza wɔreka; na n'ekyir no ɔbɛhyɛ w'abaw dzen ma eesian akɔ nseraban no mu. Nna ɔnye n'akowaa Pura sianee kɔr nseraban no mu wɔ mbarimba a woemia no hɔn ano noho.
12. Na Midianfo na Amalekfo na boka afamu mba no nyinara boguu ɔbɔn no mu dɛ mbɛbɛw wɔ ɔdodow mu: na hɔn efumpɔnkɔ nnyi mbuano, wɔtse dɛ mpoano anhwea wɔ ɔdodow mu.
13. Na aber a Gideon durii no, hwɛ, ɔtsee dɛ banyin bi reka n'adaaso bi kyerɛ ne nyɛnko, na ɔsee dɛ, Hwɛ mosoo daa bi, na muhun dɛ atoko boodoo tatar bi pirewii baa Midian nseraban mu, na odur asese no ho, na ɔbɔɔ no ma ɔhwee famu, na obutuuw no koraa, na asese no daa hɔ.
14. Na ne nyɛnko no buae na ɔsee dɛ, Iyi nnyɛ biribiara dɛ Joas ne babanyin Gideon, Israel ɔbarimba no n'afona a: ne nsamu na Nyankopɔn dze Midian, na dɔm no nyinara ahyɛ.
15. Na ɔbaa dɛ, aber a Gideon tsee adaaso no ne nkae, na ne nkyerɛasee no, ɔkotowee sɔree; na ɔsanee baa Israel nseraban mu, na ɔsee dɛ, Hom nsoɛr; na EWURADZE dze Midian dɔm no ahyɛ hom nsa.
16. Na ɔpaapaa ne mbarimba ahaasa no mu ekuw ebiasa, na ɔdze mbɛn, na ehina pan, nye atsɛn a ɔhyehyɛ ehina no mu, hyehyɛɛ hɔn nyinara hɔn nsamu.
17. Na ɔsee hɔn dɛ, Hom nhwɛ me, na hom nyɛ dɛmara: na, hwɛ, sɛ mudu nseraban no ano noho a, mbrɛ mebɛyɛ no, dɛmara so na hom nyɛ.
18. Sɛ emi na hɔn a wɔnye me wɔ hɔ no nyinara hɛn abɛn a, ɔno hom so nhɛn mbɛn wɔ nseraban no ne nkyɛn nyinara, na wɔnse dɛ, EWURADZE na Gideon dze nye yi oo.
19. Nna Gideon, na mbarimba ɔha a wɔka no ho no, kodur nseraban no ano noho wɔ ɔdasu a odzi finimfin no n'ahyɛse, aber a wɔdze aweɔmfo no sisii ara pɛr no: na wɔhɛɛn mbɛn no, na wɔbobɔɔ ehina no a ɔdzedze hɔn nsamu no.
20. Na ekuw ebiasa no hɛɛn mbɛn no, na wɔbobɔɔ ehina no, na wɔdze atsɛn no kitsakitsaa hɔn nsa bankum mu, na mbɛn no wɔ hɔn nsa enyimfa ama wɔdze ahɛn: na wɔtseatseaa mu dɛ, EWURADZE na Gideon afona nye yi oo.
21. Na nyimpa no nyinara gyinagyinaa hɔn ananmu twaa nseraban no ho hyiae: na dɔm no nyinara guanguanee; na wɔbɔɔ ose, na wɔkaa hɔn gui.
22. Na wɔhɛɛn mbɛn ahaasa no, na EWURADZE maa atamfo no mu ɔbarimba biara maa n'afona do wɔ ne nyɛnko do, na dɔm no nyinara do: na dɔm no guanee araa kodur Bɛt-sitta wɔ Zerera afamu, dze kodu Abel-mehola he do, wɔ Tabat ho.
23. Na Israel mbarimba a wofi Naftali, na Aser, na Manaasɛ nyinara mu boaboaa ano, na wotsiiw Midian.
24. Na Gideon somaa abɔfo wɔ Efraim nkokodo nkurow nyinara mu, dɛ, Hom nsian nkɔ Midian do, na wɔnkɛgye hɔn nsamu nsu no araa nkodu Bɛt-bara, mekyerɛ Jordan do. Nna Efraim mbarimba nyinara boaa ano, na wɔkɛgyee nsu no araa dze kodur Bɛt-bara, mekyerɛ Jordan do.
25. Na wɔkyeer Midian asafohemfo beenu no, Oreb na Zeeb; na wokum Oreb wɔ Oreb ɔbotan no do, na Zeeb so wokum no wɔ Zeeb nsatwer no ho, na wotsiiw Midian: na wɔdze Oreb na Zeeb hɔn etsir no brɛɛ Gideon wɔ Jordan egya.

## Tsir 8

1. Na Efraimmba no bisaa no dɛ, Ɔyɛ dɛn ntsi na enye hɛn edzi no dɛm yi, dɛ aber a enye Midian rokɔko no ammfrɛ hɛn yi? Na wɔkasaa no dzendzenndzen.
2. Na ɔsee hɔn dɛ, Ebɛnadze na afei emi mayɛ a wɔdze to hom dze ho? Ana Efraim n'esikyireamba mpɛpɛwdzi nnye nnsen Abiezer no wenyinamba tsew bi a?
3. Nyankopɔn dze Midian asafohemfo Oreb na Zeeb, ahyɛ hom nsa: na ebɛnadze na emi metum mayɛ a wɔdze to homdze ho? Na ɔsee dɛm no, hɔn bo dwee no.
4. Na Gideon bodur Jordan do, na otwaa ɔnoara, na mbarimba ahaasa a wɔka no ho no, nna wɔaberɛ naaso wɔda ho ara tsiw.
5. Na ɔsee Sukɔtmba no dɛ, Meserɛ hom, hom mfa boodoo ntɔwmu bi mbrɛ nkorɔfo a wodzi m'ekyir yi; na wɔaberɛ, na miritsiw Zeba na Zalmunna, Midian ahemfo no.
6. Na Sukɔt etsitsir no see dɛ, Ana woara wo nsa enya esuo Zeba na Zalmunna hɔn nsamu, nna yɛmfa boodoo bi mma wo dɔm yi?
7. Na Gideon see hɔn dɛ, Oye mbom sɛ EWURADZE nya dze Zeba na Zalmunna hyɛ me nsa a, ɔno medze sar do nsoɛ na ɔnye nhwirom nsoɛ bɛtsetsew hom honam.
8. Na ofii hɔ kɔr Penuel, na ɔkɛkaa no dɛmara kyerɛɛ hɔn: na Penuelmba no buaa no dɛ mbrɛ Sukɔtmba no buae no ara.
9. Na ɔkaa kyerɛɛ Penuelmba no so dɛ, Sɛ mesan meba no asomdwee mu a, mubodwuruw abantsentsen yi.
10. Afei Zeba na Zalmunna wɔwɔ Karkor, na hɔn dɔm ka hɔn ho, wɔbɛyɛ mbarimba mpem duenum, boka afamu dɔm no nyinara mu hɔn a wɔkae nyinara nye no: osiandɛ mbarimba mpemɔha eduonu a wɔtwe afona na wɔtotɔree.
11. Na Gideon fowee faa hɔn a wɔtsetse asese mu wɔ Noba na Jogbeha boka afamu ɔkwan do, na okokum dɔm no; osiandɛ nna hɔn enyiwa nnyi hɔnho do.
12. Na Zeba na Zalmunna guanee; na otsiiw hɔn; na ɔkɛkyeer dɛm Midian ahemfo beenu no, na ɔbɔɔ dɔm no nyinara gui.
13. Na Gideon, Joas babanyin no, sanee fi akono faa Heres afowee bae.
14. Na ɔkyeer aberantsɛ bi a ofi Sukɔtmba no mu, na obisaa no: na ɔkyerɛkyerɛɛ Sukɔt etsitsir, na ne mpanyimfo no maa no, mbarimba eduosuon esuon.
15. Na ɔbaa Sukɔtmba no nkyɛn, na ɔsee dɛ, Hom nhwɛ Zeba na Zalmunna no a hɔn ntsi hom sii me atwetwe dɛ, Ana Zeba na Zalmunna afei wo nsa enya esuo hɔn nsamu, ma ntsi yɛmfa boodoo bi mma wo mbarimba a wɔaberɛ yi no?
16. Na ɔfaa kurow no mu mpanyimfo, na sar do nsoɛ na nhwirom nsoɛ, na ɔdze kyerɛɛ Sukɔtmba no nyansa.
17. Na odwuruuw Penuel abantsentsen no, na okum kurow no mu mbanyin no.
18. Nna obisaa Zeba na Zalmunna dɛ, Mbarimba a hom kunkum hɔn wɔ Tabor no hɔn su tsetse dɛn? Na wobuaa dɛ, Wɔtse dɛ mbrɛ etse yi ara; hɔn nyinara hɔn nyimpadua mu wɔtsetse dɛ ɔhen bi ne mba.
19. Na ɔsee dɛ, Wɔyɛ mo nuanom, me na mba a: na dɛ EWURADZE tse ase yi, sɛ hom maa wɔtsenaa ase a, nkyɛ munnkoku hom.
20. Na ɔsee n'abakan Jeter dɛ, Soɛr, na ku hɔn. Na aberantsɛ no anntwe n'afona: na osuroi, osiandɛ ɔda ho yɛ abofra.
21. Nna Zeba na Zalmunna see dɛ, Ɔwoara soɛr, na tu hyɛ hɛn do ɛ: na dɛ mbrɛ banyin no tse no, dɛmara so na n'ahoɔdzen tse. Na Gideon soɛree, na okum Zeba na Zalmunna, na ɔfaa bosoom afaafa ndwindze a ɔhyehyɛ hɔn efumpɔnkɔ kɔn mu no.
22. Nna Israelmba no see Gideon dɛ, Dzi hɛn do hen, ɔwo, na wo ba, na wo ba ne ba so nyina: osiandɛ ɔwo na agye hɛn efi Midian nsamu.
23. Na Gideon see hɔn dɛ, Minnkedzi hom do hen, nkyii so me ba rinndzi hom do hen; mbom EWURADZE na ondzi hom do hen.
24. Na Gideon see hɔn dɛ, Mobɔhwehwɛ hom hɔ ebisadze bi, dɛ hom mu nyimpa biara mfa n'asadze mu nsowamuadze mbrɛ me. (Na osiandɛ nna Midianfo no yɛ Ismaelfo ntsi, wɔwowɔ sika nsowamuadze.)
25. Na wobuaa dɛ, Ɔma a, yɛdze bɛma wo dodow. Na wɔdze tam sɛɛw hɔ, na nyimpa biara kɔtoow n'asadze mu nsowamuadze guu do.
26. Na sika nsowamuadze a obisae no n'ano tow sika dwetɛbona apem ahaesuon ɔsor ɔbosoom fa ndwindze, na ndwindze a wɔdze sensɛn, na ɔberdum atar a ɔhyehyɛ Midian ahemfo no, na ɔsor ntweaban a ɔhyehyɛ hɔn efumpɔnkɔ kɔn mu.
27. Na Gideon dze yɛɛ asɔfontar saso dɛ ohonyi  (efod)   na ɔdze sii no kurow Ofra mu: na Israel nyinara dzii ekyir wɔ ehuhudze mu wɔ hɔ: na ɔbɛyɛɛ efir dze maa Gideon, na ne fi.
28. Na wɔbrɛɛ Midian adze wɔ Israelmba enyim, na wɔamma hɔn tsir do ara bio. Na asaase no do dwee araa mfe eduanan wɔ Gideon ne nda mu.
29. Na Joas ne babanyin Jerubaal kɔree kɛtsenaa nankasa ne fie.
30. Nna Gideon wɔ mbabanyin eduosuon a wofi no honam mu: osiandɛ ɔwɔ yernom pii.
31. Nna no nwewe wɔ Sekem, na ɔno so woo babanyin maa no, na ɔfrɛɛ ne dzin Abimelek.
32. Na Gideon, Joas babanyin no wui wɔ nkɔdaayɛ papaapa mu, na wosiee no wɔ n'egya Joas n'asamandan mu, wɔ Abiezerfo Ofra.
33. Na ɔbaa dɛ, Gideon wui ara, nna Israelmba no saan bio na wokedzii Baalim ekyir ehuhudze mu, na wɔdze Baal-berit yɛɛ hɔn nyame.
34. Na Israelmba no annkaa EWURADZE hɔn Nyankopɔn a oyii hɔn fii hɔn atamfo nyinara nsamu wɔ nkyɛnkyɛn nyina no.
35. Nkyii so wɔannkyerɛ adɔyɛ amma Jerubaal (a ɔnoara nye Gideon no) ne fi, dɛ mbrɛ papayɛ a ɔyɛɛ maa Israel no nyinara tse no.

## Tsir 9

1. Nna Abimelek, Jerubaal ne babanyin no sii mu kɔr Sekem ne na no nuanom nkyɛn, na ɔkɛkaa kyerɛɛ hɔn, na ne na n'egya fie ebusua nyinara dɛ,
JDG.9.2, Meserɛ hom, hom nkasa wɔ Sekemmba nyinara asomu dɛ, Dza ɔwɔ hen na oye ma hom, dɛ Jerubaal mbabanyin nyinara a wɔyɛ nyimpa eduosuon no bedzi hom do hen, anaa dɛ kor bedzi hom do hen? Eso hom nkaa dɛ meyɛ hom biew na hom honam.
3. Na ne na no nuanom no kaa no ho nsɛm yi nyinara wɔ Sekemmba no asomu: na hɔn akoma danee kedzii Abimelek ekyir: na wɔsee dɛ, Hɛn nua a.
4. Na woyii Baal-berit fie ndwetɛbona eduosuon dze maa no, na Abimelek dze bɔɔ nyimpa gyangyan akwasampafo bi paa ma wodzii n'ekyir.
5. Na osii mu kɔr n'egya fie wɔ Ofra, na okokunkum no nuanom Jerubaal ne mbabanyin a wɔyɛ nyimpa eduosuon no, wɔ ɔbo kor do: Jotam a ɔyɛ Jerubaal ne kaekyirba banyin no nko na ɔkae; osiandɛ ɔdze noho sumae.
6. Na Sekemmba nyinara, na Millo fie nyinara poon hɔnho hyiae, na wɔkɔree kɛhyɛɛ Abimelek hen wɔ dum a ɔwɔ Sekem no n'esudur no ho.
7. Na wɔkɛkaa kyerɛɛ Jotam no, ɔkɔree kegyinaa bepɔw Gerizim etsifi, na ɔmaa ne ndze do tseaa mu see dɛ, Sekem mbarimba, hom ntsie me, ma Nyankopɔn so ntsie hom.
8. Aber bi ndua sii mu kɔr dɛ wɔrekɛsera obi ngo ahyɛ no hɔn do hen; na wɔsee ngodua dɛ, Dzi hɛn do hen.
9. Na ngodua no see hɔn dɛ, Ana mingya me seradze a wɔnam mo do dze hyɛ Nyame na nyimpa enyimnyam no hɔ, na minkedzi dua do akɔnaaba anaa?
10. Na ndua no see adɔmbadua dɛ, Ɔwoara bra, na bedzi hɛn do hen.
11. Na adɔmbadua no see hɔn dɛ, Ana mingya me dɛɛdɛw, na m'aba pa no hɔ, na minkedzi ndua do akɔnaaba?
12. Na ndua no see wenyindua dɛ, Ɔwoara bra, na bedzi hɛn do hen.
13. Na wenyindua no see hɔn dɛ, Ana mingya me nsa a ɔgye Nyame na nyimpa enyi no hɔ, na minkedzi ndua do akɔnaaba?
14. Nna ndua no nyinara see kɔkrɔnsoɛ dɛ, Ɔwoara bra, na bedzi hɛn do hen.
15. Na kɔkrɔnsoɛ no see ndua no dɛ, Sɛ nokwar mu ara na hom resera me ngo ahyɛ me hom do hen a, ɔno hom mbra mbɛhyɛ mo nwin ase: na sɛ ɔnntse dɛm a, ogya mfi kɔkrɔnsoɛ mu mbɛmen Lebanon nkyindur no.
16. Dɛm ntsi afei, Sɛ hom ayɛ no nokwar mu tsenee, dɛ hom ahyɛ Abimelek hen, na sɛ hom nye Jerubaal na ne fie edzi no yie, na dɛ mbrɛ ne nsaano edwuma regye na hom dze ayɛ no yi dze a, oye;
17. osiandɛ m'egya koe maa hom, na ɔdze no nkwa kitsaa ne nsamu, na ɔdze gyee hom fii Midian nsamu:
18. naaso ndɛ hom asoɛr wɔ m'egya fie do, na hom eku ne mbabanyin, nyimpa eduosuon, wɔ ɔbo kor do, na hom ahyɛ n'afonabaa ba, Abimelekhen wɔ Sekemmba do, osiandɛ ɔyɛ hom nua ntsi.
19. Sɛ nokwar mu tsenee na hom nye Jerubaal na ɔnye ne fie edzi no ndɛ da yi a, ɔno hom enyi ngye wɔ Abimelek ho, na ɔno so n'enyi ngye wɔ hom ho:
20. na sɛ ɔnntse dɛm dze a, ogya mfi Abimelek mu mbra mbɛmen Sekem mbarimba no, na Bɛt-Millo; na ogya mfi Sekemmba na Bɛt-Millo fie, mbra mbɛmen Abimelek.
21. Na Jotan twee noho, na oguanee kɔr Beer, na ɔkɛtsenaa hɔ, wɔ no nua Abimelek ho suro ntsi.
22. Na Abimelek yɛɛ hen wɔ Israel do mfe ebiasa.
23. Na Nyankopɔn maa sunsum bɔn bi baa Abimelek na Sekemmba no ntamu; na Sekemmba no daadaa Abimelek:
24. ama etsirmɔdzendze a wɔdze yɛɛ Jerubaal ne mbabanyin eduosuon no aba, na hɔn bɔgyaa ebua hɔn nua Abimelek a okum hɔn no, na Sekem mbanyin a wɔhyɛɛ ne nsa dzen ma okum no nuanom no hɔn etsifi.
25. Na Sekem mbanyin no kɔr no atsɛwee wɔ mbepɔw no etsifi, na wɔbɔɔ hɔn a wɔbɛfaa hɔn nkyɛn wɔ ɔkwan no do nyinara epoo: na wɔkɛkaa kyerɛɛ Abimelek.
26. Na Gaal, Ebed ne babanyin no nye no nuanom bae, na wosii mu kɔr Sekem: na Sekem mbarimba no dze hɔn werɛ hyɛɛ no mu.
27. Na wosii mu kɔr haban mu, na wɔkɛtsetseew hɔn wenyin ture mu aba, na wokyikyii wenyinamba no, na wɔgyee hɔn enyi, na wɔkɔr hɔn nyame fie, na wokedzidzii na wɔnomee, na wɔdoom Abimelek.
28. Na Gaal, Ebed ne babanyin no see dɛ, Abimelek koraa nye woana, na Sekem nye woana, na yɛnsom no? Ana nnyɛ Jerubaal ba nye no bi, na Zebul nye no hwɛdofo? Hom nsom Sekem n'egya Hamor ne mbarimba no: na ɔbɛyɛ dɛn na yɛbɔsom no?
29. Ɔka mo nko a nkyɛ ɔman yi wɔ me nsamu, nkyɛ meetu Abimelek wɔ do! Na ɔsee Abimelek dɛ, Ma wo dɔm nyɛ kɛse na pue bra.
30. Na aber a Zebul, kurow no do ɔhwɛfo no tsee Gaal, Ebed ne babanyin no ne nsɛm no, n'ebufuw dzɛwee.
31. Na ɔsomaa abɔfo nyansa kwan bi do ma wɔkɔr Abimelek nkyɛn dɛ, Hwɛ, Gaal, Ebed ne babanyin no na no nuanom aba Sekem, na, hwɛ, wɔrehyɛ kurow no ma wɔaasoɛr wo do.
32. Dɛm ntsi afei, soɛr anadwe, ɔwo na nkorɔfo a wɔka wo ho no, na kɛtsɛw wɔ haban mu:
33. na ɔmbra dɛ, anapa, iwi pue a, soɛr ntsɛm, na kotua kurow no: na, hwɛ, sɛ ɔno na nkorɔfo a wɔka no ho no pue ba wo do a, ɔno ayɛ hɔn dɛ mbrɛ ibenya n'ayɛyie no ara.
34. Na Abimelek, na nkorɔfo a wɔka no ho nyinara soɛɛr anadwe, na wopaa hɔn mu ekuw anan kɛtsɛɛw Sekem.
35. Na Gaal, Ebed ne babanyin no puei, na okegyinaa kurow no n'abotsen ano: na Abimelek, na nkorɔfo a wɔka no ho no soɛree fii atsɛwee hɔ.
36. Na aber a Gaal hun nkorɔfo no, ɔsee Zebul dɛ, Hwɛ, nkorɔfo bi na wofi mbepɔw no etsifi risian no. Na Zebul see no dɛ, Mbepɔw no no sunsuma na ihu a wɔyɛ dɛ nyimpa no.
37. Na Gaal kaa bio dɛ, Hwɛ, nkorɔfo bi nam asaase no fur mu risian ba, na ikuw kor nam Meonenim osudur ho kwan no do reba.
38. Nna Zebul see no dɛ, Afei w'ano a edze kaa dɛ, Abimelek nye woana, na yɛnsom no no ɔwɔ hen? Ana nnyɛ nkorɔfo a ibuu hɔn enyimtsia no nye yi? Me kyɛw ara nye yi, afei pue, na nye hɔn nkɔko.
39. Na Gaal puei dzii Sekem mbarimba no enyim, na ɔnye Abimelek kɔkoe.
40. Na Abimelek tsiiw no, na ofii n'enyim guanee, na epirafo pii hwehwee ase araa dze kodur kuropon no ano.
41. Na Abimelek tsenaa Aruma: na Zebul yii Gaal na no nuanom no edzi dɛ mma wɔnntsena Sekem.
42. Na ɔbaa dɛ adze kyee no, nkorɔfo no puei kɔr haban mu; na wɔkaa kyerɛɛ Abimelek.
43. Na ɔfaa nkorɔfo no, na obuee hɔn mu ekuw ebiasa na ɔkɛtsɛwee wɔ haban mu; na ohun dɛ nkorɔfo no rupue efi kurow no mu; na ɔsoɛɛr hɔn do, na okunkum hɔn.
44. Na Abimelek na ekuwekuw a wɔka no ho no bɔɔ kyirdidi kɔr kan, na wokegyinaa kurow no n'abotsen ano: na ekuw ebien no bɔɔ kyirdidi kɔr hɔn a wɔwɔ haban mu no nyinara do, na wokunkum hɔn.
45. Na Abimelek nye kurow no koo da no nyinara; na ɔgyee kurow no, na okum nkorɔfo a wɔwɔ mu no: na ɔbɔɔ kurow no, na ɔdze nkyen guguu do.
46. Na aber a mbarimba a wɔwɔ Sekem abantsentsen mu nyinara tsee no, wɔkɛhɛɛn El-berit fie aban mu.
47. Na wɔkaa kyerɛɛ Abimelek dɛ Sekem abantsentsen mu mbarimba no nyinara aboa ano.
48. Na Abimelek fowee kɔr bepɔw Zalmon do, ɔnoara na nkorɔfo a wɔka no ho nyinara; na Abimelek faa ekuma kitsaa ne nsamu, na okotwaa dubaa wɔ ndua no do, na ɔmaa do dze too no kɔn ho: na ɔsee nkorɔfo a wɔka no ho no dɛ, Dza hom ehu dɛ mayɛ yi, hom nka homho na wɔnyɛ dɛ mbrɛ mayɛ yi.
49. Na nkorɔfo no nyinara twitwaa ndubaa dze dzii Abimelek ekyir, na wɔdze boguu aban no ho, na wɔsosɔɔ aban no ho gya dze guu hɔn do; ma Sekem abantsentsen no mu nyimpa nyinara so wuwui, mbanyin na mbaa bɛyɛ apem.
50. Nna Abimelek sii mu kɔr Tebez, ɔkɛkyeer Tebez do nsera, na ɔgyee.
51. Na abantsentsen dzendzen bi wɔ kurow no mu, na hɔ na mbaa na mbanyin nyinara, na kurow no mu mba nyinara guanee kɔree, na wɔtoow hɔnho mu, na wɔfowee kɔr abantsentsen no n'etsifi.
52. Na Abimelek baa abantsentsen no ho, na ɔnye no bɔkoe, na opiin abantsentsen no n'abow ho papaapa dɛ ɔdze gya rekɛhyew no.
53. Na ɔbaa bi toow ewuyambo kuma bɔɔ Abimelek ne tsir, na obuu ne tsidwerba.
54. Nna ɔtseaa mu frɛɛ aberantsɛ n'akodzesoanyi no ntsɛmara na ɔsee no dɛ, Twe w'afona, na ku me, na nkorɔfo aannka no wɔ mo ho dɛ, Ɔbaa na okum no. Na n'aberantsɛ no dze afona wɔɔ no ma owui.
55. Na aber a Israel mbarimba no hun dɛ Abimelek ewu no, hɔn nyinara sii mu kɔr hɔn ananmu.
56. Mbrɛ Nyankopɔn sii tuaa Abimelek ne ndzeyɛbɔn a ɔdze yɛɛ n'egya, dɛ okunkum no nuanom eduosuon no kaw nye yi:
57. na Sekemmba hɔn ndzeyɛbɔn nyinara Nyankopɔn maa ɔsanee bɔɔ hɔn etsifi: na Jerubaal babanyin Jotan no ndom no baa hɔn do.

## Tsir 10

1. Na Abimelek n'ekyir no, Tola a ɔyɛ Pua a n'egya nye Dodo ne ba no, na ɔsoɛree bɛgyee Israel. Ɔyɛ Isakarnyi, na ɔtsenaa Samir wɔ Efraim nkokodo nkurow no mu.
2. Na odzii Israel enyim mfe eduonu ebiasa, na owui, na wosiee no wɔ Samir.
3. Na ɔno n'ekyir no Gileadnyi Jair soɛree; na odzii Israel enyim mfe eduonu ebien.
4. Na ɔwɔ mbabanyin eduasa a wɔtsenatsenaa nsoasopɔnkɔmba eduasa do, na wonyaa nkurow eduasa a wɔfrɛ no Havot-jair dze bodu ndɛ da yi a ɔwɔ Gilead asaase do.
5. Na Jair wui, na wosiee no wɔ Kamon.
6. Na Israelmba yɛɛ dza omuo wɔ EWURADZE enyi do bio, na wɔsoom Baalim, na Astarot, na Siria enyame, na Zidon enyame, na Moab enyame, na Ammonmba enyame, na Filistiafo enyame; na wɔpoow EWURADZE na wɔannsom no.
7. Na EWURADZE n'ebufuw dzɛwee wɔ Israel do, na ɔtɔɔn hɔn hyɛɛ Filistiafo, na Ammonmba nsa.
8. Na woyii Israelmba ahomtsew na wɔhaaw hɔn afe noara mu: mfe duawɔtwe na wɔdze haaw Israelmba a wɔwɔ Jordan egya wɔ Amorifo asaase a ɔwɔ Gilead no nyinara do.
9. Na Ammonmba no botwaa Jordan dɛ wɔnye Juda, na Benjamin, na Efraim fie so rokɔko; na dɛm ntsi Israel no ho hiahiaa no dodoodow.
10. Na Israelmba no sui frɛɛ EWURADZE, dɛ, Yɛayɛ bɔn etsia wo, dɛ yɛapow hɛn Nyankopɔn, na yɛasom Baalim.
11. Na EWURADZE see Israelmba no dɛ, Ana manngye hom emmfi Egyptfo, na Amorifo, na Ammonmba, na Filistiafo nsamu?
12. Zidonfo, na Amalekfo, na Moabfo so haaw hom; na hom sui frɛɛ me, na megyee hom fii hɔn nsamu.
13. Naaso hom apow me, na wɔakɔsom enyame fofor: dɛm ntsi mennkɛgye hom bio.
14. Hom nkɔ nkosu mfrɛ enyame a hom asan mu eyiyi hɔn no; wɔmma wɔngye hom wɔ hom ahohiahia aber mu.
15. Na Israelmba no see EWURADZE dɛ, Yɛayɛ bɔn: biribiara a oye wɔ w'enyi do no fa yɛ hɛn: ɔgye nko na yɛserɛ wo dɛ gye hɛn ndɛ da yi.
16. Na wɔtotoow enyame ananaben no fii hɔn mu gui, na wɔsoom EWURADZE: na Israel amandzehu no yɛɛ ne kra awerɛhow.
17. Nna Ammonmba no boaa ano, na wɔkɛkyeer nsera wɔ Gilead. Na Israelmba no poon hɔnho hyiae, na wɔkɛkyeer nsera wɔ Mizpa.
18. Na ɔman no, Gilead etsitsir no, sesee hɔnho nkorkor dɛ, Ɔbarimba mmuana na obedzi kan nye Ammonmba no ako? Ɔno na wɔmma ɔnyɛ otsitsir wɔ Gileadfo nyinara do.

## Tsir 11

1. Afei Gileadnyi Jefta yɛ ɔbarimba katakyi a ɔyɛ ndam, na ɔyɛ ɔbaa huhunyi bi ne ba: na n'egya nye Gilead.
2. Na Gilead ne yer woo mbabanyin maa no, na aber a ne yer ne mbabanyin no nyinii no, wɔpaam Jefta, na wɔsee no dɛ, Mma nndzi adze wɔ hɛn egya fie; osiandɛ ɔsor ɔbaa a ɔwoo wo.
3. Nna Jefta guanee fii no nuanom nkyɛn, na ɔkɛtsenaa Tob asaase do: na akwasampafo bi boaa hɔn ano kɛkaa Jefta ho, na wɔnye no puei.
4. Na ɔbaa dɛ n'ekyir mber kakra, nna Ammonmba tuu Israel do sa.
5. Na ɔbaa dɛ, aber a Ammonmba tuu Israel do sa no, Gilead mpanyimfo sii mu kɔree kɛfaa Jefta wɔ Tob asaase no do;
6. na wɔsee Jefta dɛ, Bra bɛyɛ hɛn sahen, ma yɛnye Ammonmba nkɔko.
7. Na Jefta bisaa Gilead mpanyimfo no dɛ, Ana nnyɛ homara na wokyiir me, na wɔpaam me fii m'egya fie no bi a? Na ɔyɛ dɛn ntsi na afei a hom wɔ ahohia mu yi dze hom reba me nkyɛn yi?
8. Na Gilead mpanyimfo no see Jefta dɛ, Dɛm ntsi na afei yɛadan aba wo nkyɛn bio yi, ama enye hɛn aakɔ, ma yɛnye Ammonmba aakɔko, na ɔwoara yɛ hɛn tsitsir wɔ Gileadmba nyinara do.
9. Na Jefta see Gilead mpanyimfo no dɛ, Sɛ hom dze me san kɔ fie bio ma menye Ammonmba kɔko, na EWURADZE yi hɔn ma wɔ m'enyim a, emi na mebɛyɛ hom mu tsitsir anaa?
10. Na Gilead mpanyimfo no see Jefta dɛ, EWURADZE nyɛ hɛn ntamu ɔdasefo; ampaara dɛ mbrɛ w'asɛm tse no dɛmara so na yɛbɛyɛ.
11. Nna Jefta nye Gilead mpanyimfo no sii mu kɔree, na ɔman no yɛɛ no hɔn do tsitsir na hɔn sahen: na Jefta kaa ne nsɛm nyinara wɔ EWURADZE enyim wɔ Mizpa.
12. Na Jefta tuu abɔfo ma wɔkɔr Ammonmba ɔhen no hɔ, dɛ, Ebɛnadze na ewɔ nye me yɛ, na aba mo do nye m'asaase robɔko yi?
13. Na Ammonmba ɔhen no buaa Jefta n'abɔfoe no dɛ, Osiandɛ aber a Israel fi Egypt reba no, ɔfaa m'asaase, ofi Ammon araa dze kodu Jabbok, na Jordan do: dɛm ntsi dan asaase no ma me foo.
14. Na Jefta tuu abɔfo bio ma wɔkɔr Ammonmba no hɔ:
15. na ɔkɛsee no dɛ, Mbrɛ Jefta se nye yi: Israel ammfa Moab asaase, na Ammonmba asaase so bi:
16. mbom aber a wofi Egypt bae no, na Israel nantseew sar no do kodur Mbɛw Po no ho, na wɔbaa Kades no;
17. nna Israel tuu abɔfo ma wɔkɔr Edomhen hɔ, dɛ, Meserɛ wo, ma muntwa mu wɔ w'asaase do: na Edomhen no enntsie. Na dɛmara so na ɔsomaa ma wɔkɔr Moabhen no so hɔ: na ɔammpen na Israel tsenaa Kades.
18. Nna ɔnantseew sar no do, na ɔkɔbɔɔ Edom asaase, na Moab asaase ho aprɔw, na wobopuee Moab asaase no no boka afamu, na wɔkɛkyeer nsera wɔ Arnon egya no ho; na wɔammba Moab he no mu, osiandɛ Arnon nye Moab he no.
19. Na Israel somaa abɔfo wɔ Amorifo hen Sihon, Hesbonhen no, hɔ; na Israel see no dɛ, Yɛserɛ wo, ma yentwa mu wɔ w'asaase do nkɔ m'asaase do.
20. Naaso Sihon ennya pɛ wɔ Israel ho dɛ ɔbɛma woetwa mu wɔ ne he do: na Sihon poon ne man nyinara hyiae, na wɔkɛkyeer nsera wɔ Jahaz, na wɔnye Israel koe.
21. Na EWURADZE, Israel Nyankopɔn no, dze Sihon na ne man nyinara hyɛɛ Israel nsa, na wokunkum hɔn: na Israel faa Amorifo asaase no nyinara, ɔman no mu mba no a.
22. Na wɔfaa Amorifo he nyinara, ofi Arnon do araa kodu Jabbok do, na ofi sar no do araa kodu Jordan do.
23. Nna afei a EWURADZE, Israel Nyankopɔn no, etu Amorifo efi ne man Israel enyim yi, na ɔwo rebɛfa hɔn?
24. Ana ennkɛfaa dza wo nyame Kemos (Kemos) dze maa wo dɛ fa no ara bi? Dɛm ntsi hɔn a EWURADZE hɛn Nyankopɔn etu hɔn efi hɛn enyim no hɔn na yɛbɛfa.
25. Na afei ana ɔwo iye ara ma ɔsen Zipor babanyin Balak, Moabhen no a? Ana ɔnye Israel dzii aper pɛn, anaa ɔnye hɔn koo pɛn?
26. Aber a Israel tsenaa Hesbon na no ho nkurow mu, na Aroer na no ho nkurow mu, na nkurow a ɔwɔ Arnon ho nyinara mu mfe ahaasa no; ɔyɛ dɛn ntsi na hom anngye no wɔ aber no mu?
27. Dɛm ntsi emi mennyɛɛ wo bɔn bi, mbom ɔwo na ereyɛ me bɔn dɛ irutu mo do sa: EWURADZE, Ɔtsɛmbuafo no ɔnyɛ ɔtsɛmbuafo ndɛ da yi wɔ Israelmba na Ammonmba ntamu.
28. Naaso Ammonmba hen no enntsie Jefta ne nsɛm a ɔdze somaa ma wɔkɛkaa kyerɛɛ no no.
29. Nna EWURADZE no sunsum baa Jefta do, na otwaa mu wɔ Gilead na Manaasɛ, na otwaa mu kɔr Gilead-Mizpe, na ofi Gilead-Mizpe twaa mu kɔr Ammonmba no do.
30. Na Jefta bɔɔ EWURADZE anohoba, na ɔsee dɛ, Sɛ edze Ammonmba no hyɛ me nsa ampa a,
JDG.11.31, ɔnodze ɔbɛba dɛ, biribiara a obefi me fi mbobow mu ebehyia me aber a meresan efi Ammonmba ho dwudwoodwo no, ɔbɛyɛ EWURADZE dze, na medze no bɔbɔ ɔhyew afɔr.
32. Nna Jefta twaa mu kɔr Ammonmba no do dɛ ɔnye hɔn rokɔko; na EWURADZE dze hɔn hyɛɛ ne nsa.
33. Na ɔdze okum kɛse paara kunkum hɔn fi Aroer araa dze kodu Minnit, mekyerɛ nkurow eduonu, na edze kodu Abel-keramin. Nna wɔberɛɛ Ammonmba no adze wɔ Israelmba no enyim.
34. Na Jefta baa ne fie Mizpa, na, hwɛ, ne babaa dze mfuaba na asaw fiir edzi dɛ oribehyia no: na ɔnoara nye ne ba kortoo; onnyi ɔbabanyin anaa ɔbabaa ka no ho.
35. Na ɔbaa dɛ, aber a ohun no no, osunsuaan ne ntar mu, na ɔsee dɛ, Ebei, me babaa! Abrɛ me adze dodoodow, na ɔwo nye hɔn a wɔfona me no mu baako: osiandɛ mebue m'ano mama EWURADZE, na murunntum nnsan m'ekyir.
36. Na ne ba no see no dɛ, M'egya, ebue w'ano ama EWURADZE yi dze; yɛ me dɛ mbrɛ efi w'anomu no ara; susuampa dɛ EWURADZE edzi w'atamfo do wer ama wo yi, mekyerɛ Ammonmba no a.
37. Na ɔsee n'egya dɛ, Ma wɔnyɛ iyi mma me: gyaa me abosoom ebien, ma minsi mu minsian monkɔ mbepɔw do, na emi na m'anyɛnkofo nkegyam me mbaabunyɛ ho.
38. Na ɔsee dɛ, Kɔ. Na ogyaa no kwan abosoom ebien: na osii mu kɔree, ɔno na n'anyɛnkofo, na okegyaam ne mbaabunyɛ ho wɔ mbepɔw do.
39. Na ɔbaa dɛ abosoom ebien no n'ewiei no, ɔsanee baa n'egya hɔ, ma ɔyɛɛ no dɛ mbrɛ n'anohoba a ɔbɔe no tse no ara: na oennhu banyin biara. Na ɔyɛɛ atɔrmuadze wɔ Israel,
JDG.11.40, dɛ afrenhyia pempem nyinara Israel mbabaa dze su kɛkaa Gileadnyi Jefta ne babaa no afrenhyia mu nda anan.

## Tsir 12

1. Na Efraim mbanyin bɔboaa ano, na wotwaa mu kɔr kwaamu afamu; na wɔsee Jefta dɛ, Ɔyɛ dɛn ntsi na itwae kɔree kɛnyee Ammonmba koe, na ammfrɛ hɛn na yɛnye wo annkɔ? Yɛdze ogya bɛhyew wo fi egu wo do.
2. Na Jefta see hɔn dɛ, Emi na me man yɛnye Ammonmba nyaa manso kɛse; na aber a mefrɛɛ hom no, hom anngye me emmfi hɔn nsamu.
3. Na aber a muhun dɛ hom anngye me no, medze mo nkwa kitsaa me nsamu, na mutwae kɔr Ammonmba do, na EWURADZE dze hɔn hyɛɛ me nsa. Na afei ɔyɛ dɛn ntsi mbɔ na hom afow aba mo do ndɛ da yi, dɛ wɔnye me robɔko yi?
4. Nna Jefta poon Gilead mbarimba hyiae, na ɔnye Efraim koe: na Gilead mbarimba no kum Efraim, osiandɛ wɔsee dɛ, Hom Gileadfo, hom yɛ eguamfo wɔ Efraim na Manaasɛ mu.
5. Na Gileadfo twaar Efraimfo kɛgyee Jordan etwaree no: na ɔbaa dɛ, sɛ Efraim eguamfo no bi se dɛ, Ma muntwa a, Gilead mbarimba no bisa no dɛ, Ana Efraimnyi nye wo a? Sɛ ɔse dɛ, Oho a;
6. nna wɔase no dɛ, Afei se dɛ, Shibolet ; na sɛ ɔka Sibolet; osiandɛ onntum nnka no yie a; nna wɔakyer no, na woeku no wɔ Jordan etwaree hɔ: na aber no mu Efraim mu nyimpa mpemeduanan ebien totɔree.
7. Na Jefta dzii Israel enyim mfe esia. Nna Gileadnyi Jefta wui, na wosiee no wɔ Gilead nkurow no kor mu.
8. Na Jefta n'ekyir no Ibzan a ofi Bɛtlɛhɛm dzii Israel enyim.
9. Nna ɔwɔ mbabanyin eduasa na mbabaa so eduasa, na ogyaa mbabaa eduasa kwan kɔr awar wɔ mbeambea, na ɔdze mbabaa eduasa fi mbeambea brɛɛ ne mbabanyin no. Na odzii Israel enyim mfe esuon.
10. Na Ibzan wui, na wosiee no wɔ Bɛtlɛhɛm.
11. Na ɔno n'ekyir no Zebulunnyi Elon dzii Israel enyim; mfe du.
12. Na Zebulunnyi Elon wui, na wosiee no wɔ Aijalon wɔ Zebulun asaase do.
13. Na ɔno n'ekyir no Piratonnyi Hilel ne babanyin Abdon buu Israel atsɛn.
14. Nna ɔwɔ mbabanyin eduanan na mbabanyin hɔn mbabanyin eduasa a wɔtsenaa asoasopɔnkɔ mba eduosuon do: na odzii Israel enyim mfe awɔtwe.
15. Na Piratonnyi Hilel ne babanyin Abdon wui, na wosiee no wɔ Piratom wɔ Efraim asaase do, wɔ Amalekfo nkokodo nkurow no mu.

## Tsir 13

1. Na Israelmba no yɛɛ dza omuo bio wɔ EWURADZE enyi do; na EWURADZE dze hɔn hyɛɛ Filistiafo nsa mfe eduanan.
2. Nna banyin bi wɔ hɔ a ofi Zora a ofi Danfo ebusua mu a ne dzin dze Manoa; nna ne yer yɛ ɔbɔnyin.
3. Na EWURADZE no bɔfoe yii noho kyerɛɛ ɔbaa no, na ɔsee no dɛ, Afei hwɛ, ɔbɔnyin nye wo, na innyi ba: naaso ibenyinsen, na awo babanyin.
4. Dɛm ntsi afei meserɛ wo, hwɛ yie, na mma nnom wenyin anaa nsa dzendzen bi, na mma nndzi efifidze biara so:
5. na, hwɛ, ibenyinsen, na awo babanyin; na oyindam bi rennka ne tsir: na abofra no fi yafun mu ara bɛyɛ (Nazirinyi) nyia ɔakam noho ama Nyankopɔn: na ɔno na ɔbɛhyɛ ase agye Israel efi Filistiafo nsamu.
6. Nna ɔbaa no bae bɛkaa kyerɛɛ no kun no dɛ, Nyame nyimpa bi baa me nkyɛn, na n'enyim yɛ dɛ Nyame no bɔfoe enyim, ɔyɛ hu dɛ; na memmbisa no mbrɛ ofi, nkyii so ɔammbɔ ne dzin annkyerɛ me:
7. na ɔsee me dɛ, Hwɛ, ibenyinsen, na awo babanyin; na afei mma nnom wenyin anaa nsa dzendzen, na mma nndzi efifidzi biara so: na abofra no fi yafun mu araa bɛyɛ nyia ɔakam noho (Nazirinyi) ama Nyankopɔn dze ekodu no wu da.
8. Nna Manoa totɔe serɛɛ EWURADZE, na ɔsee dɛ, Ao EWURADZE, meserɛ wo ma Nyame nyimpa no a esomaa no no mbra hɛn nkyɛn bio, na ɔmbɛkyerɛ hɛn dza yɛmfa nyɛ abofra a wɔrobɔwo no no.
9. Na Nyankopɔn tsiee Manoa ne ndze; na Nyame no bɔfoe no baa ɔbaa no nkyɛn bio wɔ aber a ɔtse haban mu no: nna no kun Manoa nnyi ne nkyɛn.
10. Na ɔbaa no yɛɛ ntsɛm tutuu mbirika kɛkaa kyerɛɛ no kun, na ɔsee no dɛ, Hwɛ, banyin no a ɔbaa me nkyɛn daano bi no oebeyi noho akyerɛ me.
11. Na Manoa soɛree, na odzii ne yer no ekyir, na ɔbaa banyin no nkyɛn, na obisaa no dɛ, Ana ɔwo nye banyin no a ekasaa kyerɛɛ ɔbaa no? Na ɔsee dɛ, Mara a.
12. Na Manoa see dɛ, Afei ma wo nsɛm mbra mu: Abofra no ne nyɛbea bɛyɛ dɛn, na n'edwuma nye dɛn?
13. Na EWURADZE no bɔfoe no see Manoa dɛ, Dza mesee ɔbaa no nyinara na ma ɔnhwɛ yie wɔ ho.
14. Adze biara a ofi wenyindua mu ba no mma onndzi bi, nkyii so mma ɔnnom wenyin anaa nsa dzendzen bi, na mma onndzi efifidze biara so: dza mehyɛɛ no nyinara ma ondzi do.
15. Na Manoa see EWURADZE no bɔfoe no dɛ, Meserɛ wo, ma yensianka wo, na yensiesie apɔnkyeba bi mma wo.
16. Na EWURADZE no bɔfoe no see Manoa dɛ, Sɛ isianka me mpo a, mirinndzi w'edziban no bi: na sɛ ebɔbɔ ɔhyew afɔr a, bɔ ma EWURADZE. Nna Manoa nnyim dɛ ɔyɛ EWURADZE no bɔfoe.
17. Na Manoa see EWURADZE no bɔfoe no dɛ, Wo dzin dze dɛn, na sɛ wo nsɛm no ba mu a yɛaahyɛ wo enyimnyam.
18. Na EWURADZE no bɔfoe no see no dɛ, Ɔyɛ dɛn ntsi na iribisa me dzin a ɔyɛ nwanwa yi?
19. Nna Manoa faa apɔnkyeba no kaa edziban afɔr no ho, na ɔdze bɔɔ afɔr wɔ ɔbotan no do maa EWURADZE: nyia ɔyɛ anwanwadze no, na Manoa na ne yer hwɛe.
20. Na ɔbaa dɛ aber a ogyaframee no fi afɔrmbukyia no do rokɔ sor no, EWURADZE no bɔfoe no fowee nam afɔrmbukyia no do ogyaframee no mu kɔr sor na Manoa na ne yer dze hɔn enyi tsiim no do; na wɔdze hɔn enyim butubutuuw famu.
21. Na EWURADZE no bɔfoe no ennyi noho bio annkyerɛ Manoa anaa ne yer. Nna Manoa hun dɛ EWURADZE no bɔfoe a.
22. Na Manoa see ne yer dɛ, Owu na yerubowuwu, osiandɛ yeehu Nyankopɔn.
23. Na ne yer no see no dɛ, Sɛ EWURADZE pɛ dɛ oku hɛn a, nkyɛ ɔanngye hɛn nsamu ɔhyew afɔr, na edziban afɔr, nkyii so nkyɛ oennyi iyinom nyinara annkyerɛ hɛn, na so nkyɛ ɔannka ndzɛmba a ɔtse dɛm yi annkyerɛ hɛn aber yi mu.
24. Na ɔbaa no woo babanyin, na ɔfrɛɛ ne dzin Samson: na abofra no nyinii, na EWURADZE hyiraa no.
25. Na EWURADZE no sunsum hyɛɛ ase kekaa no wɔ Mahane-dan, wɔ Zora na Estaol ntamu.

## Tsir 14

1. Da bi Samson sii mu kɔr Timna, na okohun ɔbaa bi wɔ hɔ a ofi Filistiafo mbabaa no mu.
2. Na ɔbae bɛkaa kyerɛɛ n'egya na ne na, na ɔsee dɛ, Mekohu ɔbaa bi wɔ Timna a ofi Filistiafo mbabaa no mu: dɛm ntsi afei hom nkɛgye no yer mma me.
3. Nna n'egya na ne na see no dɛ, Ana ɔbaa biara nnyi wo nuanom mbabaa no mu, anaa mo nkorɔfo nyinara mu, na erokɔ akɔwar wɔ Filistiafo monomonomfo no mu yi? Na Samson see n'egya dɛ, Kɛgye no ma me; na ɔnoara na mepɛ no dodow.
4. Nna n'egya na ne na dze wonnyim dɛ ofir EWURADZE; osiandɛ ɔhwehwɛɛ ɔkwan bi wɔ Filistiafo no ho. Afei aber no mu na Filistiafo na wɔhyɛ Israel do.
5. Nna Samson, na n'egya na ne na, sii mu kɔr Timna, na wodur Timna wenyin nture ho: na, hwɛ, gyata eburwa bi pɔɔw no.
6. Na EWURADZE no sunsum baa no do dzendzenndzen, na ɔtsetseew no mu dɛ mbrɛ nkyɛ ɔbɛtsetsew apɔnkyeba mu, nna hwee nndze ne nsamu: na ɔannka dza ɔyɛe no annkyerɛ n'egya anaa ne na.
7. Na osii mu kɔree, na ɔnye ɔbaa no kɛkasae; na ɔsɔɔ Samson n'enyi dɛ.
8. Na n'ekyir mber kakra no ɔsanee kɔr dɛ orikehyia no, na ɔmanee dɛ ɔrokɔhwɛ gyata fun no: na, hwɛ, ndowa menyamenya, na ewo wɔ gyata honandua no mu.
9. Na ɔfae kitsaa ne nsamu kɔree, na ɔrokɔ no na oridzi, na okodur n'egya na ne na nkyɛn, na ɔmaa hɔn bi, na wodzii: na ɔannka annkyerɛ hɔn dɛ oyii ewo no wɔ gyata honandua mu.
10. Na n'egya sii mu kɔr ɔbaa no nkyɛn, na Samson too pon wɔ hɔ; dza nna mbrɛ mberantsɛ no tɔ dɛ wɔyɛ nye yi.
11. Na ɔbaa dɛ, aber a wohun no no, wɔdze anyɛnkofo eduasa baa dɛ wɔmbɛka no ho.
12. Na Samson see hɔn dɛ, Afei wɔmma memma hom abrɔme bi: sɛ hom tum hu ka kyerɛ me wɔ aponto nda esuon yi mu a, ɔno mebɛma hom ndwera ntar eduasa na nkatado asorɔtow eduasa:
13. na sɛ hom ennhu annka annkyerɛ me a, ɔno hom mma me ndwera ntar eduasa na nkatado asorɔtow eduasa. Na wɔsee no dɛ, Fa w'abrɔme no bra, ma yentsie.
14. Na ɔsee hɔn dɛ, Odzidzifo no mu na edziban fi bae, Na ɔhoɔdzenfo no mu na dɔkɔdɔkɔ fi bae. Na ndaansa na wonntum nnkyerɛ abrɔme no.
15. Na ɔbaa dɛ da a otsia esuon no, wɔsee Samson ne yer no dɛ, Daadaa wo kun, ma ɔnkyerɛ hɛn abrɔme no, amma yaammfa ogya annhyew ɔwo na w'egya fi: ana hom behyiaa hɛn aabɔ hɛn epoo anaa? Ɔnntse dɛm bi a?
16. Na Samson ne yer no sui tɔɔ no do, na ɔsee dɛ, Ɔtan mbom na etan me, na enndɔ me bi: ɔwo edze abrɔme ama me man mba, na ennkaa nnkyerɛɛ me. Na ɔsee no dɛ, Hwɛ, m'egya na me na mpo mennkaa nnkyerɛɛ hɔn, na ɔwo na menka nkyerɛ wo anaa?
17. Na osui tɔɔ no do nda esuon no, aber a hɔn aponto no si do no nyina: na ɔbaa dɛ da a otsia esuon no, ɔkaa kyerɛɛ no, osiandɛ ɔhaaw no dodow na ɔbaa no kɛkaa abrɔme no kyerɛɛ ne man mba no.
18. Na da a otsia esuon no ansaana iwi rotɔ no kurow no mu mba no see no dɛ, Ebɛnadze na ɔyɛ dɔkɔdɔkɔ sen ewo? Na ebɛnadze na no ho yɛ dzen sen gyata: Na ɔsee hɔn dɛ, Sɛ hom ammfa me nantwi emmfuntum a, Nkyɛ hom ennhu m'abrɔme no.
19. Na EWURADZE no sunsum baa no do dzendzenndzen, na osii mu kɔr Ashkelon, na okokunkum hɔn mu mbarimba eduasa, na ɔfaa hɔn asadze, na ɔdze nkatado asorɔtow no maa hɔn a wɔkyerɛɛ abrɔme no. Na n'ebufuw dzɛwee, na osii mu kɔr n'egya fie.
20. Na Samson ne yer no dze, wɔdze no maa ne nyɛnko a odzii n'ekyir wɔ awar no mu no.

## Tsir 15

1. Na iyi ekyir no a ɔkyɛɛr kakra no, ewifua twaber mu no, Samson dze apɔnkyeba kɔree kɔhwɛɛ ne yer; na ɔsee dɛ, Mobɔkɔ me yer nkyɛn wɔ pia mu. Na ɔbaa no n'egya amma no kwan ma ɔannkɔ.
2. Na n'asew no see dɛ, Emi dze modween dɛ ɔtan na etan no; dɛm ntsi medze no ama wo nyɛnko bi: ana no nua kuma no no ho nnyɛ fɛw nnsen ɔno? Ibotum afa no ahyɛ ananmu.
3. Na Samson see hɔn dɛ, Afei dze wɔ Filistiafo afamu no, sɛ meyɛ hɔn bɔn bi a, minnkedzi ho so.
4. Na Samson sii mu kɔree kɛkyeer nsɔ ahaasa, na ɔfaa ngyaabaa, na ɔdaan dua faam dua ho, na ɔdze gyabaa hyɛɛ mu wɔ ndua ebien biara ntamu.
5. Na aber a ɔsosɔɔ ngyaabaa no ano gya no, ogyaa hɔn ma wɔkɔr Filistiafo eburow kwa mu, na wɔhyeew eburow ekuwekuw na eburow a osisi hɔ no nyina, na ngodua ture so.
6. Nna Filistiafo no see dɛ, Woana yɛɛ iyi? Na wɔsee dɛ, Timnanyi no n'asew Samson a, osiandɛ ɔagye ne yer, na ɔdze no ama ne nyɛnko bi. Na Filistiafo fowee bae, na wɔdze gya bɛhyeew ɔbaa no na n'egya.
7. Na Samson see hɔn dɛ, Sɛ hom ayɛ iyi mpo a, gyedɛ medzi hom wer ansaana n'ekyir no megyaa.
8. Na ɔbobɔɔ hɔn ndwonku na aserɛ do kunkum hɔn dwɛɛ: na osianee kɔree kɛtsenaa Etam ɔbotan tokur mu.
9. Nna Filistiafo no sii mu kɔree, na wɔkɛkyeer nsera wɔ Juda, na wɔtserɛɛw hɔn mu wɔ Lehi.
10. Na Juda mbarimba no bisaa dɛ, Ɔyɛ dɛn ntsi na hom aba hɛn do yi? Na wɔsee dɛ, Yɛbae yaabɛkyekyer Samson, yaayɛ no dɛ mbrɛ ɔdze ayɛ hɛn no.
11. Nna Juda mbarimba mpemebiasa sii mu kɔr Etam ɔbotan tokur no mu, na wɔsee Samson dɛ, Ana ɔwo nnyim dɛ Filistiafo na wodzi hɛn do hen? Ebɛnadze na edze ayɛ hɛn yi? Na ɔsee hɔn dɛ, Dza wɔdze yɛɛ me no, dɛmara so na medze ayɛ hɔn.
12. Na wɔsee no dɛ, Yɛaba dɛ yɛrebɛkyekyer wo, ma yɛdze wo aakɛhyɛ Filistiafo nsa. Na Samson see hɔn dɛ, Hom nka ntam nkyerɛ me dɛ homara runntu nnhyɛ mo do.
13. Na wɔkaa kyerɛɛ no dɛ, Dabida na kyekyer ara na yɛbɛkyekyer wo, na yɛdze wo akɛhyɛ hɔn nsa: na oku dze yerunnku wo. Na wɔdze ntampehoma fofor ebien kyekyeer no, na wɔdze no fi ɔbotan no mu bae.
14. Aber a odur Lehi no, Filistiafo no hyiaa no, na wohuroo no: na EWURADZE no sunsum baa no do dzendzenndzen, na ntampehoma a ɔwɔ n'abasa ho yɛɛ dɛ asaaba a wɔdze gya aka, na ne nkyehoma no fii ne nsa ho gui.
15. Na ohun asoaso n'adadaw fofor bi, na ɔtseen ne nsa fae, na ɔdze kunkum mbarimba apem.
16. Na Samson see dɛ, Medze asoaso n'adadaw mehyɛɛ hɔn ekuwekuw, Medze asoaso n'adadaw mekum mbarimba apem.
17. Na ɔbaa dɛ, aber a owiee kasa no, ɔtoow adadaw no fii ne nsamu kyenee; na bea no wɔfrɛɛ no Ramat-lehi.
18. Na nsukɔm dzee no dodow, na ɔfrɛɛ EWURADZE, na ɔsee dɛ, Ɔwo nam w'akowaa nsa do edze nkwagye kɛse ama: na afei nsukɔm nku me, ma monkɔtɔ monomonomfo nsamu?
19. Na Nyankopɔn paa otokur korkorba a ɔwɔ Lehi no mu, na nsu fi mu bae; na ɔnomee no, no sunsum sanee bae, na onyaa nkwa: dɛm ntsi wɔfrɛɛ bea no ne dzin En-hakkore a ɔwɔ Lehi dze bodu ndɛ da yi.
20. Na odzii Israel enyim wɔ Filistiafo nda no mu mfe eduonu.

## Tsir 16

1. Nna Samson sii mu kɔr Gaza, na okohun ɔbaa huhunyi bi wɔ hɔ, na ɔkɔr ne nkyɛn.
2. Na wɔkaa kyerɛɛ Gazafo no dɛ, Samson aba ha. Na wotwaa no ho hyiae, na wɔtsɛɛw no anadwe no nyinara wɔ kurow no mu kuropon ano, na wɔyɛɛ dzinn anadwe no nyinara, dɛ, Wɔmma ɔnko hɔ na anapa enyim tsetsew a, ɔno yeeku no.
3. Na Samson dae ma okodur esuom, na osuoo kurow no no kuropon mbobow no, na apondua ebien no mu, na otutui, adaban na dza ɔka ho nyinara, na ɔdze guu no kɔn ho, na ɔsoae dze kɔr bepɔw a ɔwɔ Hebron enyim no etsifi.
4. Na ɔbaa dɛ n'ekyir no, ɔdɔɔ ɔbaa bi wɔ Sorek ɔbɔn mu a ne dzin dze Delila.
5. Na Filistiafo ekunyin no fowee baa ne nkyɛn bɛsee no dɛ, Daadaa no, na hwɛ adze kor a n'ahoɔdzen kɛse no wɔ mu, na ɔkwan kor a yɛnam mu bɛhyɛ no do, ma yaakyekyer no ahyɛ no amen: na ankor ankor nyinara yɛbɛma wo ndwetɛbona ɔhadubiako.
6. Na Delila see Samson dɛ, Meserɛ wo, ka adze kor a w'ahoɔdzen kɛse no wɔ mu, na adze kor a wɔdze bɛkyekyer wo ahyɛ wo amen kyerɛ me.
7. Na Samson see no dɛ, Sɛ wɔdze mpaahoma momon esuon a ɔnnwoe kyekyer me a, ɔnodze mubogura, na mayɛ dɛ nyimpa biara so.
8. Nna Filistiafo ekunyin no dze mpaahoma momon a ɔnnwowee esuon brɛɛ ɔbaa no, na ɔdze kyekyeer no.
9. Afei nna ɔwɔ atsɛweefo hyɛ adankyir. Na ɔsee no dɛ, Samson, Filistiafo reba wo do oo. Na ɔtsetseew mpaahoma no, dɛ mbrɛ asaabahoma sɛ ɔka gya a ɔtsetsew no. Dɛm ntsi woennhu n'ahoɔdzen no.
10. Na Delila see Samson dɛ, Hwɛ, esi me atwetwe, na aka akɔhwisɛm akyerɛ me: afei meserɛ wo, ka dza wɔdze kyekyer wo a ɔbɛyɛ yie kyerɛ me.
11. Na ɔsee no dɛ, Sɛ wɔdze ntampehoma fofor ara a wɔmmfaa nnyɛɛ edwuma pɛn kyekyer me a, ɔno na mubogura, na mayɛ dɛ nyimpa biara so.
12. Nna Delila faa ntampehoma fofor, na ɔdze kyekyeer no, na ɔsee no dɛ, Samson, Filistiafo reba wo do oo. Nna atsɛweefo no hyɛ adankyir. Na ɔtsetseew no wɔ n'abasa ho dɛ asaabahoma bi.
13. Na Delila see Samson dɛ, Esi me atwetwe ebodu ndɛ da yi, na aka akɔhwisɛm akyerɛ me: ka dza wɔdze kyekyer wo a ɔbɛyɛ yie kyerɛ me. Na ɔsee no dɛ, Sɛ edze me tsir mpɛsɛw esuon no fora ɔtanwendze no wen a.
14. Na ɔdze dadzeba no bɔɔ mu, na ɔsee no dɛ, Samson, Filistiafo reba wo do oo. Na ofii ne nda no mu nyanee, na otuu dza wɔawen no mu dadzeba no, na awendze no.
15. Na ɔsee no dɛ, Ebɛyɛ dɛn ase dɛ modɔ wo, wɔ aber a w'akoma nnyi mo ho yi? Esi me atwetwe mprɛnsa nye yi, na ennkaa adze kor a w'ahoɔdzen kɛse yi wɔ mu no nnkyerɛɛ me.
16. Na ɔbaa dɛ, aber a ɔbaa no dze ne nsɛm guaan no ho daa daa, na ɔhyɛɛ no no, ɔyɛɛ Samson ne kra ahomtsew dze kɔr owu mu.
17. Na ɔkaa n'akoma mu asɛm nyinara kyerɛɛ no, na ɔsee no dɛ, Oyindam ano nnkaa me tsir da; osiandɛ mifi me na yamu araa na mayɛ (Nazirinyi) nyia ɔakam noho ama Nyankopɔn: sɛ woyi me tsir a, nna m'ahoɔdzen no befi mo ho, na megura, na mayɛ dɛ nyimpa biara so.
18. Na aber a Delila hun dɛ ɔaka n'akoma mu asɛm nyinara akyerɛ no no, ɔsomae ma wɔkɛfrɛfrɛɛ Filistiafo ekunyin no, dɛ, Hom mbra prɛko yi ara, na ɔaka n'akoma mu asɛm nyinara akyerɛ me. Nna Filistiafo ekunyin no baa ne nkyɛn, na wɔdzedze sika no wɔ hɔn nsamu bae.
19. Na Delila maa ɔdaa n'anankoroma do; na ɔfrɛɛ ɔbanyin bi ma obeyii ne tsir mpɛsɛw esuon no na ɔhyɛɛ ase hyɛɛ no amen, na n'ahoɔdzen no fii no ho kɔree.
20. Na ɔsee dɛ, Samson, Filistiafo reba wo do oo. Na ofii ne nda no mu nyanee, na ɔsee dɛ, Mubopue dɛ nkan no, na mawosow moho. Naaso nna ɔnodze onnyim dɛ EWURADZE efi ne nkyɛn kɔ.
21. Na Filistiafo no kyeer no, na wotutuu n'enyiwa: na wɔdze no baa Gaza, na wɔdze boran mpokyerɛ too no; na ɔyaam ewu wɔ adaduafo fi no mu.
22. Mbom woyii ne tsinhwi no, annkyɛr pii na ne tsinhwi no hyɛɛ ase fuuw bio.
23. Na Filistiafo ekunyin no poon hɔnho hyiae dɛ wɔrobɔbɔ afɔr kɛse ama hɔn nyame Dagon, na wɔagye hɔn enyi: na wɔsee dɛ, Hɛn nyame dze hɛn tamfo Samson ahyɛ hɛn nsa.
24. Na aber a ɔman no hun no no, woyii hɔn nyame ayɛw: na wɔsee dɛ, Hɛn nyame dze hɛn tamfo, na hɛn man ne sɛɛfo a oekuku hɛn mu piigyan no, ahyɛ hɛn nsa.
25. Na ɔbaa dɛ, aber a hɔn akoma tɔɔ hɔn yamu no, wɔsee dɛ, Wɔnkɛfrɛ Samson ma yɛngor no ho. Na wɔkɛfrɛɛ Samson wɔ adaduafo fi no mu bae; na wɔgoor no ho: na wɔdze no gyinaa edum no ntamu.
26. Na Samson see abofra no a ɔdze ne nsamu no dɛ, Gyaa me ma munsusuo edum no a ɔdan no si do no mu, ma montwer ho.
27. Afei nna dan no mbanyin na mbaa ahyɛ mu ma; na Filistiafo ekunyin no nyinara wɔ hɔ; na nyimpa bɛyɛ mpemebiasa wɔ dan no etsifi a wɔrohwɛ Samson a woridzi no ho fɛw no no.
28. Na Samson frɛɛ EWURADZE see dɛ, EWURADZE Nyankopɔn, meserɛ wo, kaa me, na hyɛ me dzen, meserɛ wo, prɛko yi ara, Nyankopɔn, ma mindzi m'enyiwa ebien yi ho wer prɛko wɔ Filistiafo no do.
29. Na Samson susuoo finimfin edum ebien no a dan no si do no mu, na ɔtweree, ne nsa enyimfa dze kor mu, na n'abankum dze kor so mu.
30. Na Samson see dɛ, Ma menye Filistiafo no nwu. Na ɔdze n'ahoɔdzen nyinara bɔɔ no mu adze; na dan no bui guu ekunyin na nkorɔfo a wɔwɔ mu no nyinara do. Dɛm ntsi ewufo a okum hɔn wɔ no wu mu no dɔɔ so sen hɔn a okum hɔn wɔ no nkwaber mu.
31. Nna no nuanom na n'egya fie nyinara sii mu kɔree kɛfaa no, na wɔdze no fowee bae besiee no wɔ Zora na Estaol ntamu wɔ n'egya Manoa n'esiei. Na Samson dzii Israel enyim mfe eduonu.

## Tsir 17

1. Nna banyin bi wɔ hɔ a ofi Efraim nkokodo nkurow mu a ne dzin dze Mika.
2. Na ɔsee ne na dɛ, Dwetɛbona ɔhadubiako no a wɔfaa no wɔ wo nkyɛn no a epaae wɔ ho, na ekasaa ho so wɔ m'asomu no, hwɛ, dwetɛ no wɔ mo hɔ; mara na mefae. Na ne na see dɛ, EWURADZE mma nhyira nka me ba.
3. Na ɔdaan ndwetɛbona ɔhadubiako no dze maa ne na, na ne na see dɛ, Otu na metu dwetɛ no efi me nsa mu esi nkyɛn ama EWURADZE dɛ wɔmfa mma me ba, ma ɔmfa nyɛ ohonyi a oesian na ohonyi a woegu: dɛm ntsi afei mebɛdan ama wo.
4. Na aber a ɔdaan sika no dze maa ne na no, ne na faa dwetɛbona ahaenu, na ɔdze maa ogufo na ɔdze yɛɛ osian honyi na ogu honyi: wɔ Mika fie.
5. Nna Mika no wɔ n'abosomfi, na ɔyɛɛ asɔfontar  (efod), na ebusuahonyi  (terafim), na ɔtseew ne mbabanyin no mu baako ho a ɔbɛyɛɛ no sɔfoe.
6. Nda no mu no nna ɔhen bi nnyi Israel ntsi nyimpa biara yɛɛ dza ɔtsen wɔ nankasa n'enyi do.
7. Na aberantsɛ bi wɔ hɔ a ofi Bɛtlɛhɛm-juda, wɔ Juda ebusua mu a ɔyɛ Levinyi, na ɔkɛyɛɛ hɔho wɔ hɔ.
8. Na banyin no sii mu fii kurow no mu, ofii Bɛtlɛhɛm-juda, dɛ ɔrokɔ beebi mbrɛ obenya tsenabew: na otuu kwan bodur Mika fie wɔ Efraim nkokodo nkurow no mu.
9. Na Mika bisaa no dɛ, Ifi hen nam? Na ɔsee no dɛ, Meyɛ Levinyi a mifi Bɛtlɛhɛm-juda, na morokɔ makɛtsena beebi mbrɛ mibenya tsenabew.
10. Na Mika see no dɛ, Nye me ntsena, na yɛ egya na ɔsɔfo ma me, na mebɛma wo dwetɛbona du afrenhyia, na atar hyɛpɛn kor, na w'edziban. Nna Levinyi no kɔr fie.
11. Na Levinyi no peen dɛ ɔnye Mika bɛtsena; na aberantsɛ no yɛɛ no dɛ ne mbabanyin mu baako.
12. Na Mika tseew Levinyi no ho, na aberantsɛ no bɛyɛɛ no sɔfoe, na ɔtsenaa Mika fie.
13. Nna Mika see dɛ, Afei na mehu dɛ EWURADZE bɛyɛ me yie, dɛ menya Levinyi ma odzi me sɔfo yi.

## Tsir 18

1. Nda no mu no nna ɔhen bi nnyi Israel: na nda no mu no ara so nna Danfo ebusuakuw no rohwehwɛ hɔn egyapadze aatsena do osiandɛ ɔdze bodu da no nna hɔn egyapadze nnyae nnkaa hɔn nsa wɔ Israel ebusuakuw mu.
2. Na Danmba no somaa hɔn ebusua mu mbanyin beenum fi hɔn dodow nyinara mu, mbarimba a wɔyɛ ndam, fi Zora, na Estaol, dɛ wɔnkɛsera asaase no, na wɔnhwehwɛ mu; na wɔsee hɔn dɛ, Hom nkɔ nkɔhwehwɛ asaase no mu: na wɔbaa Efraim nkokodo nkurow mu wɔ Mika fie, na wɔsoɛɛ hɔ.
3. Aber a wɔwɔ Mika fi nkyɛn no, wɔtsee aberantsɛ Levinyi no ne ndze: na wɔmaan hɔ, na wobisaa no dɛ, Woana dze wo baa ha, ebɛnadze na ereyɛ wɔ ha, na ebɛnadze na ewɔ wɔ ha?
4. Na obuaa dɛ, Dɛm na dɛm na Mika nye me edzi, na ɔabɔ me paa, na mabɛyɛ no sɔfoe.
5. Na wɔsee no dɛ, Yɛserɛ wo, bisa Nyankopɔn hɔ apam, ma yenhu kyerɛ dɛ hɛn kwan a yɛrokɔ yi bɛyɛ dwudwoodwo anaa?
6. Na ɔsɔfo no see hɔn dɛ, Hom nkɔ no asomdwee mu: EWURADZE enyim na hom kwan a hom nam mu no da.
7. Nna mbarimba beenum no sii mu, na wɔbaa Lais, na wohun nkorɔfo a wɔwɔ mu hɔ no, mbrɛ woesi na wɔtsetse hɔ sɔnn, dɛ mbrɛ Zidonfo tse, komm na sɔnn; osiandɛ obiara nnyi asaase no do a ɔwɔ tum a ɔdze bogu hɔn enyim ase wɔ biribiara mu, na wɔnye Zidonfo no ntamu twe, na wɔnnye nyimpa biara nnyi hwee yɛ.
8. Na wɔbaa hɔn nuanom nkyɛn wɔ Zora na Estaol: na hɔn nuanom no see hɔn dɛ, Hom amandzɛɛ ɛ?
9. Na wɔsee dɛ, Hom nsoɛr, na wɔmma yɛnkɔ hɔn do: na yeehu asaase no, na, hwɛ, oye dodoodow: na hom ayɛ dzinn yi ɛ? Mma hom nnyɛ akwadwer dɛ wɔbɔkɔ na wɔakɔdɔ mu afa asaase no.
10. Sɛ hom kɔ a, hom bɔto ɔman a wɔtse no sɔnn, na asaase no so: na Nyankopɔn dze ahyɛ hom nsa; beebi mbrɛ asaase do adze biara nnyɛ na wɔ hɔ a.
11. Na Danfo ebusua no mu mbarimba ahaesia a wɔdze akodze emiamia tui wɔ hɔ, fi Zora na Estaol.
12. Na wosii mu kɔree, na wɔkɛkyeer nsera wɔ Kiriat-jearim a ɔwɔ Juda no n'ekyir. Ɔno ntsi wɔfrɛɛ hɔ Mahane-dan a ase nye Dan nseraban, na ɔwɔ dze besi ndɛ.
13. Na wotwaa mu wɔ hɔ kɔr Efraim nkokodo nkurow no mu, na wɔbaa Mika fie.
14. Nna mbarimba beenum no a wɔkɔree kɛseraa Lais man no see hɔn nuanom no dɛ, Ana hom nyim dɛ adan yi mu na asɔfontar na ebusua ehonyi a woesian, na dza woegu wɔ? Dɛm ntsi afei hom ndwen dza hom bɛyɛ ho.
15. Na wɔmaan hɔ, na wɔbaa Levinyi aberantsɛ no ne fie, mekyerɛ Mika fi no a, na wobisaa no honam mu.
16. Na mbarimba ahaesia no a woemia hɔn akodze a wofi Danmba no mu no wogyinaa abotsen no ano.
17. Na mbarimba beenum no a wɔkɔree kɛseraa asaase no fowee, na wɔbaa hɔ, na wɔkɛfaa ohonyi a woesian, asɔfontar, ebusua honyi na ohonyi a woegu no: nna ɔsɔfo no nye mbarimba ahaesia no a wɔdze akodze emia no gyina abotsen no ano.
18. Na aber a woyinom kɛhɛɛn Mika fie, na wɔkɛfaa ohonyi a woesian, asɔfontar, ebusua honyi na ohonyi a woegu no, ɔsɔfo no bisaa hɔn dɛ, Ebɛnadze na hom reyɛ yi?
19. Na wɔsee no dɛ, Yɛ komm, fa wo nsa mua w'ano, na nye hɛn nkɔ, na kɛyɛ hɛn egya na ɔsɔfo: ana oye ma wo dɛ ibedzi ɔsɔfo ama nyimpa baako ne fie, anaa dɛ ibedzi ɔsɔfo ama ebusuakuw na ebusua wɔ Israel mu?
20. Na ɔsɔfo no n'akoma tɔɔ ne yamu, na ɔfaa asɔfontar na ehonyi no, na ɔdze kɔr nkorɔfo no mu.
21. Nna wɔdanee na wosii mu kɔree, na wɔdze mbofraba na ofiembowa na ahodze no dzii hɔn enyim.
22. Aber a wɔnye Mika fie ntamu twee kakra ara yie no, mbarimba a wɔwɔ efiefi a ɔbɛn Mika fi no mu no boaa ano, na woketsiiw Danmba no.
23. Na wɔtseaa mu frɛɛ Danmba no. Na wɔdaan hɔn enyi, na wɔsee Mika dɛ, Ebɛnadze na ɔyɛ wo, na edze dɛm asafo yi reba yi?
24. Na ɔsee dɛ, Hom afa m'enyame a meyɛe, na ɔsɔfo no, na hom dze rokɔ, na ebɛnadze na mowɔ bio? Na odua dɛn na hom se me dɛ, Ebɛnadze na ɔyɛ wo yi?
25. Na Danmba no see no dɛ, Mma wɔnntse wo ndze wɔ hɛn mu, ɔno bɛyɛ na nkorɔfo a hɔn bo efuw ebotu ahyɛ hom do, ma ahwer wo nkwa, ɔnye wo fifo hɔn nkwa.
26. Na Danmba no faa hɔn kwan kɔree: na Mika hun dɛ wɔyɛ dzen dodow ma no no, ɔdaan noho na ɔsanee kɔr ne fie.
27. Na wɔfaa dza Mika yɛe no, na ɔsɔfo a onyaa no no, na wɔbaa Lais, bɔtoo ɔman a wɔwɔ hɔ komm na wɔtse hɔ sɔnn no, na wɔdze afona kunkum hɔn; na wɔdze gya hyeew kurow no.
28. Nna ɔgyefo bi nnyi hɔ, osiandɛ ɔnye Zidon ntamu twe, na afei wɔnnye nyimpa biara so nnyɛ; na ɔwɔ ɔbɔn a ɔda Bɛt-rehob mu. Na wɔkyekyeer kurow no, na wɔtsenaa mu.
29. Na wɔfrɛɛ kurow no ne dzin Dan, dɛ mbrɛ hɔn egya Dan a wɔwoo no maa Israel no ne dzin tse: naaso kurow no nkyɛ nkan no ne dzin dze Lais.
30. Na Danmba no dze ohonyi a woesian no sii hɔ maa hɔnho: na Jonatan, Gersom ba no, Moses  ba no, ɔno na ne mbabanyin na wodzii asɔfo maa Danfo ebusuakuw no araa ma okodur da a asaase no kɔr ndɔmmum mu.
31. Nna wɔdze Mika no honyi a woesian a ɔyɛe no sii hɔ maa hɔnho, aber a Nyankopɔn ne fi no wɔ Siloh no nyinara.

## Tsir 19

1. Na ɔbaa dɛ nda no mu, aber a ɔhen bi nnyi Israel no, Levinyi bi wɔ hɔ a ɔkɔr ahɔhotsena wɔ Efraim nkokodo nkurow no ne nkyɛnmu no ho, na ɔfaa nwewe bi fi Bɛtlɛhɛm-juda.
2. Na no nwewe no bɔɔ ehuhubra dze tsiaa no, na ofii ne nkyɛn kɔr n'egya fie wɔ Bɛtlɛhɛm-juda na ɔtsenaa hɔ araa bɛyɛ abosoom anan.
3. Na no kun no soɛree, na otsiiw no dɛ, ɔrekɛdɛfɛdɛfɛw no na ɔdze no asan aba, nna n'akowaa, na nsoasopɔnkɔ ebien ka no ho: na ɔdze no kɔr n'egya fie: na aber a akataasia no n'egya hun no no, odzii dɛw dɛ oehu no.
4. Na n'asew, akataasia no n'egya no, siankaa no; na ɔtsenaa ne nkyɛn ndaansa: na wodzidzii na wɔnomee, na wɔdaa hɔ.
5. Na ɔbaa dɛ da a otsia anan no, wɔsoɛɛr ahanamakye, na ɔsoɛree dɛ ɔrokɔ: na akataasia no n'egya no see n'asew no dɛ, Fa boodoo trɔma bi dwedwe w'akoma, na n'ekyir no hom nkɔ hom kwan.
6. Nna wɔtsenaa famu, na wodzidzii na wɔnomee, hɔn beenu nyina: na akataasia no n'egya no see banyin no dɛ, Meserɛ wo, pen, na tsintsim anadwe yi nyinara, na ma w'enyi ngye.
7. Na banyin no soɛree dɛ ɔrokɔ; na n'asew no hyɛɛ no, na ɔdaa hɔ bio.
8. Na da a otsia enum no ɔsoɛɛr ahanamakye no dɛ ɔrokɔ; na akataasia no n'egya see dɛ, Meserɛ wo, ka w'akoma to mu, na tsintsim ma onkodu iwidanee ana; na hɔn beenu nyina dzidzii.
9. Na ɔbaa dɛ aber a banyin no soɛree dɛ ɔrokɔ no, ɔnoara, na no nwewe no, na n'akowaa no; nna n'asew no, ɔyɛ akataasia no n'egya no, see no dɛ, Hwɛ, afei, nwin ano rodwe, adze resa, meserɛ hom, hom ntsintsim anadwe yi nyinara: hwɛ, adze reyɛ asa, da ha, ma w'akoma ntɔ wo yamu; na ɔkyena asoɛr ahanamakye esi hom kwan do, na akɔ wo fie.
10. Na banyin no ammpɛ dɛ otsintsim anadwe no, na ɔsoɛree kɔree, na okodur Jebus a ɔnoara nye Jerusalɛm no ne tsentsendo: na nsoasopɔnkɔ ebien a wɔahyehyɛ hɔn ka no ho; no nwewe no so ka no ho.
11. Aber a wodur Jebus nkyɛn no, nna tserɛ adze asa; na akowaa no see no wura dɛ, Meserɛ wo, bra, ma yɛmman nkɔ Jebusfo kurow yi mu, na yɛnkɛda hɔ.
12. Na no wura see no dɛ, Yɛremman nnkɔ ɔnanaben a ommfi Israelmba mu no kurow mu; mbom yerutwa mu akɔ Gibea.
13. Na ɔsee n'akowaa no dɛ, Bra ma yɛmbɛn nkurow yi mu kor; na yɛnkɛda Gibea, anaa Rama.
14. Nna wotwaa mu kɔr hɔn kwan; na iwi kɔtɔr hɔn wɔ Gibea a ɔyɛ Benjamin dze no nkyɛn.
15. Na wɔmaan hɔ dɛ wɔrokɔ akɛda Gibea: na ɔkɔree, na ɔkɛtsenaa kurow no n'abɔntsen do: osiandɛ nyimpa biara ammbɛfa hɔn annkɔ ne fie dɛ wɔnkɔsoɛ hɔ.
16. Na, hwɛ, akɔdaa bi fi n'edwumayɛ mu wɔ haban mu baa ewimbir no; na nyimpa no fi Efraim nkokodo nkurow no mu na ɔaba Gibea ahɔhotsena: na ekuromfo no dze wɔyɛ Benjaminfo.
17. Na ɔmaa n'enyiwa do, na ohun banyin ɔkwantsennyi no wɔ kurow no n'abɔntsen do; na akɔdaa no see dɛ, Henfa na erokɔ, na henfa so na ifi bae?
18. Na ɔsee no dɛ, Yefi Bɛtlɛhɛm-juda rutwa mu akɔ Efraim nkokodo nkurow no ne nkyɛnmu no ho; hɔ na mifi, na mokɔr Bɛtlɛhɛm-juda: na afei morokɔ EWURADZE fie; na nyimpa biara mmbɛfaa me nnkɔsoɛɛ ne fie yi.
19. Naaso efuw na edziban nyina wɔ hɔ dze ma hɛn nsoasopɔnkɔ; na boodoo na nsa so wɔ hɔ ma emi, na w'afonabaa yi, na aberantsɛ yi a ɔka wo nkowaa ho yi: biribiara nnhia hɛn.
20. Na akɔdaa no see dɛ, Asomdwee nka wo; ɔtse dɛn ara a ma w'ehiadze nyinara nda mo do, abɔntsen do ara nko na mma nnda.
21. Nna ɔdze no kɔr ne fie, na ɔmaa nsoasopɔnkɔ no edziban: na wɔhohoor hɔn anan ho, na wodzidzii na wɔnomee.
22. Aber a wɔrema hɔn akoma atɔ hɔn yamu no, hwɛ, kurow mu hɔ mba, mbabanyin ehuhufo bi, botwaa ofi no ho hyiae, bɔbobɔɔ abow no mu; na wɔkaa kyerɛɛ ofi no wura akɔdaa no, dɛ, Fa banyin no a ɔbɔsoɛɛ wo fie no bra ma yenhu no.
23. Na ofi no wura no, puei kɔr hɔn nkyɛn, na ɔsee hɔn dɛ, Dabida, mo nuanom, meserɛ hom, mma hom nnyɛ emumuyɛ a ɔtse dɛm; dɛ banyin yi enya abɔsoɛ me fie yi, mma hom nnyɛ nkwaseadze yi.
24. Hwɛ, me babaa akataasia nye yi, na no nwewe no nye yi; medze hɔn rifir edzi seseiara, na hom mbrɛ hɔn adze, na dza homara hwɛ a oye no ara na hom nyɛ hɔn: na banyin yi dze mma hom nnyɛ no dɛm nkwaseadze yi.
25. Na mbanyin no ammpɛ dɛ wobetsie no: nna ɔbarimba no suoo no nwewe no mu, na ɔdze no puei brɛɛ hɔn; na wohun no, na wɔnye no daa anadwe no nyinara ma okodur anapa: na aber a adze rekye no wogyaa no ma ɔkɔree.
26. Enyim rebaabaa no nna ɔbaa no bae, na obotwae hwee akɔdaa no ne fi no a no wura wɔ mu no n'abowano, ma okodur enyim tsetsewee.
27. Na no wura no soɛɛr anapa, na obuebuee ofi no no mbobow, na ofiir edzi dɛ ɔrokɔ no kwan: na, hwɛ, ɔbaa no, no nwewe no, ɔda ofi no n'abowano, ne nsa gu apondua ase dze no do.
28. Na ɔsee no dɛ, Soɛr, na ma yɛnkɔ; naaso ɔanngye do: nna ɔmaa no do too asoaso no do; na banyin no soɛree, na ɔkɔr no kurow mu.
29. Na aber a ɔbaa ne fie no, ɔfaa sekan, na osuoo no nwewe no mu paapaa no, akwaamu akwaamu, esinesin duebien, na ɔsomaa ma wɔdze kɔr Israel ehyiado nyinara.
30. Na ɔbaa dɛ, hɔn a wohunii nyinara see dɛ, Ofitsi da a Israelmba fi Egypt asaase do bae araa dze bodu ndɛ da yi adze a ɔtse dɛm yi wɔnnyɛɛ bi, nkyii so wonnhun bi da: hom ndwen ho, wɔmfa ho apam, na hom nkasa.

## Tsir 20

1. Nna Israelmba nyinara fiir edzi, na mboanofo no behyiaa dɛ nyimpa kor, ofi Dan araa kodu Beer-seba, ɔnye Gilead asaase, na wɔkɔr EWURADZE hɔ wɔ Mizpa.
2. Na ɔman no nyinara, mekyerɛ Israel ebusuakuw ebusuakuw nyinara mu etsitsir no beyii hɔnho kyerɛe wɔ Nyankopɔn ne man bagua no mu, mbarimba mpem ahaanan a wɔnam anamɔn mu a wɔtwe mfona.
3. Na Benjaminmba no tsee dɛ Israelmba esi mu kɔ Mizpa. Na Israelmba no see dɛ, Ka kyerɛ hɛn, emumuyɛ a ɔtse dɛm yi duaa dɛn bae?
4. Na Levinyi no, ɔbaa a wodzii no ewu no no kun no, buaa na ɔsee dɛ, Mebaa Gibea a ɔyɛ Benjamin dze no mu, emi na mo nwewe dɛ yɛrobɔsoɛ hɔ.
5. Na Gibeamba no soɛɛr mo do, na wotwaa ofi no ho hyiae wɔ me ntsi anadwe no; emi na wɔdween dɛ woboku me, na mo nwewe no wɔhyɛɛ no nda araa ma owui.
6. Na musuoo mo nwewe no mu mutwitwaa no esinesin, na mosomaa ma wɔdze kɔr Israel egyapadze asaase nyinara do: osiandɛ ɔayɛ ebusudze na ekyiwadze wɔ Israel mu.
7. Hwɛ hom Israelmba, hom nyinara nye yi, hom nkyerɛ hom adwen na hom apam wɔ ha.
8. Na ɔman no nyinara gyee bom dɛ nyimpa kor, see dɛ, Hɛn mu biara ronnkɔ n'asesee mu, nkyii so hɛn mu biara remman ne fie.
9. Na afei iyi nye adze a yɛdze bɛyɛ Gibea; yɛbɔtwe tonto akɔ hɔn do;
10. na yeeyiyi Israel ebusuakuw ebusuakuw nyinara mu nyimpa mu du, na apem mu ɔha, na mpemdu mu apem, ma wɔaakɛfa edziban abrɛ ɔman no, na sɛ wɔba Benjamin Gilead a, wɔaabɛyɛ dɛ mbrɛ nkwaseadze a wɔayɛ no wɔ Israel mu no nyinara tse.
11. Nna Israel mbarimba no nyinara boaa ano kɔr kurow no do, nna wɔabɔ mu dɛ nyimpa kor.
12. Na Israel ebusuakuw ebusuakuw somaa nyimpa ma wɔkɔr Benjamin ebusuakuw nyinara mu, dɛ, Ebɛn emumuyɛ nye dza wɔayɛ no wɔ hom mu yi?
13. Dɛm ntsi afei hom nyi mbabanyin ehuhufo a wɔwɔ Gibea no mma, ma yenku hɔn, na yɛmfa nyi mbusu no mfi Israel. Na Benjaminmba ammpɛ dɛ wotsie hɔn nuanom Israelmba no ndze.
14. Na Benjaminmba no poon hɔnho fii nkurow nkurow mu behyiaa Gibea dɛ wɔrokɔ akɛnye Israelmba no ako.
15. Na wɔkaan Benjaminmba a wofifi nkurow nkurow mu no da no ara ma wɔyɛɛ mbarimba a wɔtwe mfona mpemeduonu esia, na ɔsor Gibeamba a wɔkan hɔn a wɔyɛ mbarimba a wɔapa hɔn ahaesuon.
16. Nkorɔfo yi nyinara mu mbarimba a wɔapa hɔn ahaesuon no wɔyɛ abankumfo; obiara tum tow nhwi itsiabo, na ɔmmfom.
17. Na Israel mbarimba no, sɛ Benjamin nnka ho a, wɔkan hɔn mbarimba mpemahaanan a wɔtwe mfona: woyinom nyinara wɔyɛ mbarimba akofo.
18. Na Israelmba no soɛree, na wosii mu kɔr Bɛtɛl, na wokebisaa Nyankopɔn hɔ apam; na wɔsee dɛ, Woana na ondzi kan mfow nkɔ nkɛnye Benjaminmba no nko mma hɛn? Na EWURADZE see dɛ, Juda ndzi kan mfow nkɔ.
19. Na Israelmba no soɛɛr anapa, na wɔkɛkyeer nsera wɔ Gibea do.
20. Na Israel mbarimba no tui kɔr dɛ wɔnye Benjamin rokɔko; na Israel mbarimba no baa hɔn do mpasuar wɔ Gibea.
21. Na Benjaminmba no puei fi Gibea, na wɔbɛkaa Israelfo mu mbarimba mpemeduonu ebien guu famu sɛɛ hɔn da no ara.
22. Na nkorɔfo no, Israel mbarimba no, hyɛɛ hɔnho dzen, na wɔbaa mpasuar bio wɔ beebi mbrɛ da a odzi kan no wɔbaa hɔn mpasuar no ara.
23. Na Israelmba no sii mu kɔree kosui wɔ EWURADZE enyim araa ma okodur ewimbir; na wobisaa EWURADZE dɛ, Ana montwe mbɛn bio menye mo nua Benjamin mba no nkɔko? Na EWURADZE see dɛ, Hom mfow nkɔ no do.
24. Na Israelmba no twee bɛnee baa Benjaminmba no do da a otsia ebien no.
25. Na Benjamin fiir edzi fi Gibea baa hɔn do da a otsia ebien no, na wɔkaa Israelmba mu mbarimba a wɔtwe mfona mpemduawɔtwe guu famu bio sɛɛ hɔn.
26. Nna Israelmba no nyinara, na ɔman no nyinara sii mu kɔr Bɛtɛl, na wokosui, na wɔtsenaa EWURADZE enyim hɔ, na wɔkyeen kɔm da no ma okodur ewimbir; na wɔbobɔɔ ɔhyew afɔr na asomdwee afɔr wɔ EWURADZE enyim.
27. Nna hɔ na nda no mu no Nyankopɔn n'ahyɛmudaka no wɔ, na
28. na Finehas, Eleazar ne babanyin, Aaron ne babanyin no, na ogyina enyim wɔ nda no mu. Na Israelmba no bisaa EWURADZE, dɛ, Ana menda ho ara mumpue bio nkɛnye mo nua Benjamin mba no nkɔko, anaa mingyaa? Na EWURADZE see dɛ, Fow kɔ; na ɔkyena medze no bɛhyɛ wo nsa.
29. Na Israel dze atsɛweefo hyehyɛe bɔɔ Gibea ho aprɔw.
30. Na Israelmba no sii mu kɔr Benjaminmba no do da a otsia ebiasa no, na wɔbaa mpasuar wɔ Gibea do, dɛ nkan no.
31. Na Benjaminmba no puei kehyiaa nkorɔfo no, na wɔtwee hɔn fii kurow no mu; na wɔhyɛɛ ase dɛ wɔrobobɔ na worukuku nkorɔfo no mu bi dɛ nkan no, wɔ atsempɔn a kor kɔ Bɛtɛl, na kor so kɔ Gibea, wɔ haban mu no do, na wokum Israel mu mbarimba bɛyɛ eduasa.
32. Na Benjaminmba no see dɛ, Woridzi hɛn enyim nkogu dɛ nkan no. Na Israelmba no see dɛ, Wɔmma yenguan, na yɛntwe hɔn mfi kurow no mu mbra atsempɔn do.
33. Na Israel mbarimba no nyinara soɛree fii hɔn tsenabew, na wɔbaa mpasuar wɔ Baal-tamar: na Israel atsɛweefo no fii edzi fii hɔn ananmu, mekyerɛ Maare-geba ho a.
34. Na mbarimba mpemdu a wɔapa hɔn wɔ Israel nyinara mu bopuee Gibea nkyɛnmu, na ɔko no mu yɛɛ dzen: nna Benjaminfo dze wonnyim dɛ mbusu bi abɛn hɔn.
35. Na EWURADZE kaa Benjamin gya wɔ Israel enyim: na Israelmba no sɛɛ Benjamin mu mbarimba a wɔtwe mfona mpemeduonu enum na nyimpa ɔha da no.
36. Nna Benjaminmba no hun dɛ wɔabɔ hɔn egu: na Israel mbarimba no maa Benjamin kwan, osiandɛ hɔn enyi daa atsɛweefo a wɔdze hɔn ahyehyɛ Gibea do no do.
37. Na atsɛweefo no yɛɛ ntsɛm, na wokotui hyɛɛ Gibea do; na atsɛweefo no twee hɔnho piin kan, na wɔdze afona bɔɔ kurow no nyinara.
38. Afei asɛnkyerɛdze a wɔahyɛ da Israel mbarimba no na atsɛweefo no ntamu nye dɛ, wɔmma wusiw kɛse kumbɔɔ mfi kurow no mu nsoɛr nkɔ sor.
39. Na Israel mbarimba no daan hɔnho wɔ ɔko no mu, na Benjamin hyɛɛ ase bobɔe na okunkum Israel mbarimba mu nyimpa bɛyɛ eduasa: na wɔsee dɛ, Ogu ara na woegu wɔ hɛn enyim dɛ nkan no ɔko no no mu.
40. Na aber a gyawusiw no hyɛɛ ase fi kurow no mu wɔ wusiw kumbɔɔ dum ho soɛree kɔr sor no, Benjaminfo hwɛɛ hɔn ekyir, na, hwɛ, kurow mu no nyina rupun wusiw rofow kɔ sor.
41. Na Israel mbarimba no daan hɔnho, na nketsenketse kyeer Benjamin mbarimba no: na wohun dɛ mbusu ato hɔn.
42. Dɛm ntsi wɔdaan hɔn ekyir wɔ Israel mbarimba no enyim dze faa sar no do kwan do; na ɔko no kyeer hɔn do; na hɔn a wofi nkurow nkurow do bae no sɛɛ hɔn wɔ hɔn mu.
43. Wɔkaa Benjaminfo hyɛɛ mu bɔɔ aprɔw, na wotsiiw hɔn, na wɔpaam hɔn wɔ hɔn ahomgyebea, dze kodur Gibea tsentsendo, wɔ iwipuei afamu.
44. Na Benjamin mu mbarimba mpemduawɔtwe totɔree; woyinom nyinara wɔyɛ mbarimba a wɔyɛ ndam.
45. Na wɔdaan hɔnho guanee faa sar no do afamu kɔr Rimmon ɔbotan no ho: na wɔkɔr hɔn atwee wɔ atsempɔn do twitwaa mbarimba mpemenum gui; na wɔtaa hɔn do twetweetwe dze kodur Gidom, na wokunkum hɔn mu mbarimba mpemebien.
46. Dɛm ntsi da no Benjamin mu hɔn a wɔtotɔree nyinara wɔyɛ mbarimba mpemeduonu enum a wɔtwe mfona; woyinom nyinara yɛ mbarimba a wɔyɛ ndam.
47. Na mbarimba ahaesia ara na wɔdaan hɔnho guanee faa sar no do afamu kɔr Rimmon ɔbotan no ho, na wɔkɛtsenaa Rimmon ɔbotan no mu abosoom anan.
48. Na Israel mbarimba no saan hɔn ekyir bio baa Benjaminmba no do, na wɔdze afona kunkum hɔn, kurow mu no, na anyɛmbowa nyinara: nkyii so wɔtotoo nkurow nkurow a wohunii nyinara mu gya.

## Tsir 21

1. Afei nna Israel mbanyin no akeka ntam wɔ Mizpa, dɛ, Hɔn mu obiara remmfa ne babaa mma Benjamin awar.
2. Na ɔman no baa Bɛtɛl, na wɔbɛtsenaa Nyankopɔn enyim hɔ ma okodur ewimbir, na wɔmemaa hɔn ndze do suu dzendzen.
3. Na wɔsee dɛ, Ao EWURADZE, Israel Nyankopɔn, Ɔyɛ dɛn ntsi na iyi aba Israel yi, dɛ ndɛ Israel mu ebusuakuw kor nnyi hɔ yi?
4. Na ɔbaa dɛ adzekyee no, ɔman no soɛɛr ahanamakye, na wosii afɔrmbukyia wɔ hɔ, na wɔbɔɔ ɔhyew afɔr na asomdwee afɔr.
5. Na Israelmba no see dɛ, Woana na ɔwɔ Israel ebusuakuw ebusuakuw nyinara mu a ɔno ɔammfow ammba bagua no mu wɔ EWURADZE nkyɛn? Osiandɛ nna wɔaka ntankɛse egu nyia ɔammfow ammba EWURADZE nkyɛn wɔ Mizpa no do, dɛ, Oku na wonku no.
6. Na Israelmba no nuu hɔnho wɔ hɔn nua Benjamin ntsi, na wɔsee dɛ, Ndɛ woetwa ebusuakuw kor efi Israel mu akyen.
7. Yɛbɛyɛ dɛn ama hɔn a wɔaka no wɔ yernom ho afamu, ɔnam dɛ yɛdze EWURADZE aka ntam dɛ yɛremmfa hɛn mbabaa mu bi mma hɔn awar yi?
8. Na wɔsee dɛ, Israel ebusuakuw ebusuakuw mu woana ara na ɔwɔ hɔ a ɔno ɔammfow ammba EWURADZE nkyɛn wɔ Mizpa no? Na, hwɛ, obiara emmfi Jabes-gilead ammba bagua no mu wɔ nseraban no mu.
9. Osiandɛ aber a wɔkaan ɔman no, nna Jabes-gileadmba no mu biara nnyi hɔ.
10. Na Israel mboanofo no tuu mbarimba a wɔyɛ ndam papaapa mpemduebien, na wɔhyɛɛ hɔn dɛ, Hom nkɔ na hom mfa mfona nkoku Jabes-gilead mbanyin no nyinara, nka mbaa na mbofraba ho.
11. Na iyi nye adze a hom nyɛ; banyin biara na ɔbaa biara a banyin nye no ada no, hom nsɛɛ hɔn pasapasa.
12. Na wohun Jabes-gileadmba no mu mbaabun ahaanan a wonnyim ɔbanyin dɛ wɔnye no ada: na wɔdze hɔn baa nseraban no mu wɔ Siloh a ɔwɔ Keenan asaase do.
13. Na dɔm no nyina somaa ma wɔkɛkasaa kyerɛɛ Benjaminmba a wɔwɔ Rimmon ɔbotan mu no, na wɔpaa mu kaa nsiesie ho asɛm kyerɛɛ hɔn.
14. Na Benjamin sanee baa aber no mu; na wɔdze mbaa a wɔgyee hɔn nkwa wɔ Jabes-gilead mbaa mu no maa hɔn: na dɛm no mpo so annso hɔn ano.
15. Na ɔman no nuu hɔn ho wɔ Benjamin ntsi, osiandɛ EWURADZE ama mpaapaamu aba Israel ebusuakuw ebusuakuw mu.
16. Nna mboanofo no mu mpanyimfo no see dɛ, Yɛbɛyɛ dɛn ama hɔn a wɔaka no wɔ yernom ho afamu, ɔnam dɛ mbaa ase ekum wɔ Benjamin mu yi?
17. Na wɔsee dɛ, Ɔwɔ dɛ egyapadze bi ko hɔ ma hɔn a wofii nsa wɔ Benjamin mu no, ma wɔammpepa ebusuakuw bi emmfi Israel mu.
18. Naaso yɛremmfa hɛn mbabaa mma hɔn awar: osiandɛ Israelmba aka ntam dɛ, Ndom nka nyia ɔbɛma Benjamin yer.
19. Na wɔsee dɛ, Hwɛ, wodzi EWURADZE n'afe afrenhyia afrenhyia wɔ Siloh a ɔwɔ Bɛtɛl kwaamu afamu, wɔ ɔtsempɔn a ofi Bɛtɛl kɔ Sekem no no boka afamu, na Lebona no pomu afamu.
20. Na wɔhyɛɛ Benjaminmba no dɛ, Hom nkɔ nkɛtsetsɛw wenyin nture no mu;
21. na hom nhwɛ, sɛ Siloh mbabaa no pue bɛsaw wɔ asaw no mu a, ɔno hom mfi wenyin nture no mu mpue, na hom mbɛkyekyer yernom nkorkor wɔ Siloh mbabaa no mu, na wɔmfa nkɔ Benjamin asaase do.
22. Na ɔbɛba dɛ, sɛ hɔn egyanom anaa hɔn nuanom ba bedzi ho nkɔmbɔ kyerɛ hɛn a, yɛbɛse hɔn dɛ, Hom mfa hɔn ndom hɛn: osiandɛ yenngyaa yernom amma hɔn nkorkor wɔ ɔko no mu: nkyii so nnyɛ hom bi na wɔdze hɔn maa hɔn: ɔnodze nkyɛ hom bedzi so.
23. Na Benjaminmba yɛɛ dɛm, na wɔfefaa yernom dɛ mbrɛ hɔn dodow tse wɔ hɔn a wɔbɛsawee a wɔkyekyeer hɔn no mu: na wosii mu sanee kɔr hɔn asaase do, na wɔkɛkyekyeer nkurow, na wɔtsenatsenaa mu.
24. Na Israelmba no fii hɔ aber no mu kɔree, nyimpa biara kɔr n'ebusuakuw na n'ebusua mu, na nyimpa biara fii hɔ kɔr n'egyapadze ho.
25. Nda no mu no nna ɔhen bi nnyi Israel: nyimpa biara dza ɔtsen wɔ noara n'enyi do no na ɔyɛe.

