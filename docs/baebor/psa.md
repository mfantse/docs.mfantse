# Ndwom

## Tsir 1

1. Osiarfo nye nyimpa a ɔnye emumuyɛfo nntu egyina, Na ɔnnantsew ndzebɔnyɛfo kwan do, Eso ɔnntsena atwetwesifo tsenabea.
2. Na mbom n'enyi gye EWURADZE ne mbra ho; Na ɔdwen ho adzekyee na adzesaa., #Dwom 119.35, 47, 70
3. Na ɔbɛyɛ dɛ dua a ɔtsɛw esutsen ho a Ɔsow n'aba wɔ ne ber mu, N'ahataw so mmpo; Na dza ɔyɛ nyinara bowie yie.
4. Na ndzebɔnyɛfo dze wɔnntse dɛm, Wɔtse dɛ ntsɛw a mframa bɔ petse.
5. Dɛm ntsi emumuyɛfo rinndzi bem wɔ atsɛmbu mu, Eso ndzebɔnyɛfo rummpue atseneneefo bagua mu.
6. Osiandɛ EWURADZE nyim atseneneefo kwan: Na emumuyɛfo kwan dze ɔbɛhera.

## Tsir 2

1. Ɔyɛ dɛn ntsi na amanaman yɛ gyigyeegye, Na nkorɔfo dwendwen adze gyangyan ho yi?
2. Asaase do ahemfo soɛr gyina, Na etumfo no bɔ mu tu egyina Tsia EWURADZE, na ne nyia ɔasera no no dɛ,
PSA.2.3, Hom mma yembubu hɔn mpokyerɛ mu, Na yɛntow hɔn nkyehoma mfi hɛnho ngu.
4. Naaso nyia ɔtse sor no bɛserew: Nyew, EWURADZE besi hɔn atwetwe.
5. Na ɔbɛkasa akyerɛ hɔn wɔ n'ebufuw mu, Na oeyi hɔn hu wɔ n'ebufuhyew mu:
6. Na emi EWURADZE na mesi me hen Wɔ me bepɔw krɔnkrɔn Zion do.
7. Mebɛka mbra no ho asɛm: EWURADZE see me dɛ, Ɔwo nye me ba; Emi na ndɛ da yi mawo wo.
8. Bisa mo hɔ, na medze amanaman bɛma wo dɛ w'egyapadze, Na asaase ano noho dɛ w'enyadze.
9. Edze dadzepoma bobubu hɔn; Ibobubu hɔn posoposo dɛ ɔwemfo awendze.
10. Dɛm ntsi ahemfo ee, afei hom nhu nyansa: Asaase do atsɛmbuafo, hom ntsie afotu.
11. Hom mfa suro nsom EWURADZE, Na hom mfa ahopopo ndzi ehurusi.
12. Hom mfa enyidzi mapa mma no amma no bo eemmfuw, na hom aannhyew wɔ kwan no mu, Na aka ketseketse na n'ebufuw adzɛw. Esiarfo nye hɔn a wɔtwer no nyinara.

## Tsir 3

1. Ao EWURADZE, mbrɛ m'ahohiahiafo dua dɔɔ so a! Hɔn a wɔsoɛr tsia me no ayɛ pii.
2. Dodowara na wɔka no mo ho dɛ, Mboa bi nnyi hɔ ma no wɔ Nyankopɔn mu.
3. Na ɔwo, EWURADZE, nye mo ho kyɛm; M'enyimnyam, na me tsir madofo.
4. Medze me ndze musu frɛ EWURADZE, Na ofi no koko krɔnkrɔn do bua me.
5. Mekɛdae na medae; Minyanee; na EWURADZE kitsa mo mu.
6. Murunnsuro nkorɔfo mpempem a Wɔabobɔ mo ho nsera ehyia yi.
7. EWURADZE, soɛr ɛ; me Nyankopɔn, gye me nkwa: Ɔwo na ebubu emumuyɛfo se.
8. Osiandɛ ɔwo EWURADZE na nkwagye dzi wɔ no: Ma wo nhyira mbra wo man do.

## Tsir 4

1. Ao, me tsenenee Nyankopɔn, sɛ musu frɛ wo a, gye me do; Aber a mowɔ ahohia mu no, nna ɔwo etseew mu maa me: Hu me mbɔbɔr, na tsie me mpaabɔ.
2. Na hom nyimpa mba, hom bɛdan m'enyimnyam adapaabɔ ekesi dabɛn? Hom bɔdɔ adze gyangyan, na hom edzi ator ekyir ekesi dabɛn?
3. Mbom hom nhu dɛ EWURADZE eyi nyamesuronyi esi nkyɛn ama noho: Na EWURADZE betsie me, sɛ musu frɛ no a.
4. Hom mbɔ hu, na mma hom nnyɛ bɔn; Hom nye homankasa hom akoma ndzi nkɔmbɔ wɔ hom mpa do, na hom nyɛ komm.
5. Hom mbɔ tsenenee afɔr, Na hom mfa hom werɛ nhyɛ EWURADZE mu., #Dwom 51.17
6. Dodowara na wɔka dɛ, Woana bɛkyerɛ hɛn dza oye? EWURADZE, tsew w'enyim wɔ hɛn do.
7. Ɔwo edze enyigye ahyɛ m'akoma mu Akyɛn hɔn a wonyaa eburow na nsa pii no mpo.
8. Asomdwee mu na mobɔto moho ase na mada: Osiandɛ ɔwo, EWURADZE, nko na ema metsena hɔ dwudwoodwo.

## Tsir 5

1. Ao EWURADZE, yɛ aso ma me nsɛm, Na dwen mo nkɔmbɔdzi ho.
2. Tsie me nkekamu ndze, me Hen, na me Nyankopɔn: Na ɔwo na mobɔ wo mpaa.
3. EWURADZE, anapa na ebɛtse me ndze; Anapa na mebɛhyehyɛ me mpaabɔ ama wo, na mahwɛ kwan do.
4. Na ɔwo nnyɛ Nyame a epɛ emumuyɛ; Mbusu rennye wo nntsena.
5. Nkwasea rinngyina w'enyim: Ɔwo ikyir emumuyɛfo nyinara.
6. Ɔwo bɛsɛɛ hɔn a wɔka atorsɛm: EWURADZE kyir bɔgyakafo na esisifo.
7. Na emi dze, menam w'adɔyɛ dodow no do mebɛba wo fie: Wo ho suro mu na mobɔkotow asɔr akyerɛ w'asɔrfi krɔnkrɔn no do.
8. EWURADZE, gya me kwan wɔ wo tsenenee mu, wɔ m'atamfo ntsi: Ma wo kwan nyɛ tɔɔtsen wɔ m'enyim.
9. Na nokwardzi bi nnyi hɔn anomu; Hɔn yamu wɔ emumuyɛ; Hɔn meneba yɛ asamandan a ebue; Wɔdze hɔn gyirama dzɛfɛdzɛfɛw.
10. Nyankopɔn, bu hɔn fɔ, Ma womfi hɔnankasa hɔn egyinatu ho nhwe ase: Sunsun hɔn gu wɔ hɔn mbrato dodow ntsi: Na wɔatsew wo do etua.
11. Na ma hɔn a wɔdze hɔn werɛ hyɛ wo mu nyinara ndzi ehurusi; Ma wɔmbɔ ose daa wɔ enyigye ntsi. Tserɛw wo bambɔ no wɔ hɔn do. Ama hɔn a wɔdɔ wo dzin so enyi agye wɔ wo mu.
12. Na ɔwo na ibehyira ɔtseneneenyi: EWURADZE, ɔwo na edze enyimnyam dɛ kyɛm botwa no ho ehyia.

## Tsir 6

1. Ao EWURADZE, mma nntwuw m'enyim wɔ w'ebufuw mu, Nkyii so mma nntsea me wɔ w'ebufuhyew mu.
2. EWURADZE, hu me mbɔbɔr; osiandɛ makyenkyen: Ao EWURADZE, sa me yarba; na me mbiew adwerew.
3. Me kra so ho yerɛw no dɛ: Ao, EWURADZE, ɔnkyɛr dɛn ara?
4. EWURADZE, san bra, bɛgye me kra: Gye me nkwa wɔ w'adɔyɛ ntsi.
5. Na wo ho nkaa nnyi owu mu: Woana na obeyi ayɛw wɔ adakamona mu?
6. Maberɛ na m'apensi; Anadwe biara mema me mpa taa nsu mu; Medze me nyinsuwa fɔw me dabew.
7. M'enyi yɛ monsoom wɔ awerɛhow ntsi; Ɔayɛ kusukusu wɔ m'atamfo nyinara ntsi.
8. Hom emumuyɛfo nyinara, hom mfi me nkyɛn mfi; Na EWURADZE atse mo sufrɛ.
9. EWURADZE atse mo nkotoserɛ; EWURADZE bɛgye me mpaayi.
10. M'atamfo nyinara enyi bɔto, na hɔn ho ahyehye hɔn dɛ: Wɔdze enyito bɛsan ekyir awerɛfir mu., #Dwom 35.4

## Tsir 7

1. Ao, M'EWURADZE Nyankopɔn, ɔwo na muguan modɔ wo: Gye me fi hɔn a wotsiw me nyinara nsamu na yi me:
2. Bɛyɛ na wɔaatsetsew me kra mu dɛ gyata, Esunsuan no esinesin, ber a obi nnyi hɔ a obeyi me.
3. M'EWURADZE, Nyankopɔn, sɛ mafom; Sɛ emumuyɛdze bi wɔ me nsamu;
4. Sɛ medze bɔn bi ayɛ nyia ɔnye me tse asomdwee mu a: Na medzi nyia ɔhaw me no mpo emim gyan ara a:
5. Ma ɔtamfo no ntsiw me kra, na ɔnkyer no; Nyew, ma ontsiatsia mo nkwa do wɔ famu; Na ɔmfa m'enyimnyam nto huntuma mu.
6. EWURADZE, soɛr wɔ w'ebufuw mu, Ma woho do tsia m'atamfo hɔn gyigyeegye yɛ: Na keka wo ho ma me; na ɔwo na ibu atsɛn.
7. Na ma aman mboanofo ntwa wo ho nhyia: Na fa hɔn do san kɔ sor.
8. EWURADZE bobu aman atsɛn: EWURADZE, bu me atsɛn dɛ mbrɛ me tsenenee tse, na mbrɛ bemdzi a ɔwɔ mo mu tse.
9. Ao, ma emumuyɛfo hɔn emumuyɛ mbɔ adze, na ma ɔtseneneenyi ntsim: Na ɔwo nye tsenenee Nyankopɔn a ihu akoma na adwen mu.
10. Me kyɛm wɔ Nyankopɔn nsamu, Ɔno na ɔgye akoma mu tseneneenyi nkwa.
11. Nyankopɔn yɛ ɔtsɛmbuafo tsenenee, Nyew, Nyankopɔn a ɔda n'ebufuw edzi da biara.
12. Sɛ nyimpa bi ennya nnuho a, Nyankopɔn bɛsew n'afona: Ɔakontom n'egyen, na oewie no siesie.
13. Oesiesie owu adze so ama dɛm nyimpa no; Ɔyɛ n'egyen menaba ano ma ɔhye.
14. Omumuyɛnyi no nyinsen emumuyɛ; Nyew, oenyinsen ewurkadze, na ɔwo atorsɛm.
15. Otu mona, na ofun mu, Naaso ɔtɔ mona a noara tui no mu.
16. N'ewurkadze bɛsan ebua nankasa n'etsifi, Na n'emim edwir nankasa n'apampamu.
17. Mebɛda EWURADZE ase dɛ mbrɛ ne tsenenee tse: Na matow ayɛyindwom ama Ɔsorsor EWURADZE ne dzin.

## Tsir 8

1. Ao, EWURADZE, hɛn EWURADZE, Mbrɛ wo dzin dua krɔn wɔ asaase nyinara do a! Ɔwo a edze w'enyimnyam akata ɔsor.
2. Ɔwo a nkɔkowaba na numfoanomba Tow w'enyimnyam a ɔbor ɔsor mpo no ho ndwom, Ɔwo na esiesie akoban, w'atamfo ntsi, Ama eemua ɔtamfo na ɔwerdzifo no ano.
3. Sɛ mohwɛ wo sor, wo nsatseaba ano edwuma, Bosoom na nworaba a ahyehyɛ a;
4. Nna dasanyi nye woana, na ɔwo ekaa no? Na nyimpa ba, na w'enyi wɔ no do yi?
5. Na ɔwo ama aka no kumaabi ma ɔnye Nyankopɔn asɛ, Na edze enyimnyam na enyidzi abɔ no abɔtsir.
6. Ɔwo ama oedzi wo nsaano edwuma do tum; Ɔwo edze adze nyinara egu n'ananadze:
7. Nguan na anantwi nyinara, Nyew, na wiramu mbowadoma so;
8. Wimu ntumbowa, na po mu nam, Biribiara a ɔnam po mu akwan do.
9. Ao, EWURADZE, hɛn EWURADZE, Mbrɛ wo dzin dua krɔn wɔ asaase nyinara do a!

## Tsir 9

1. Medze m'akoma nyina bɛda EWURADZE ase; Mibeyi w'anwanwa dwuma nyinara akyerɛ.
2. Wo mu na mebɛgye m'enyi na medzi ehurusi: Mobɔtow ayɛyindwom ama wo dzin, ɔwo Ɔsorsornyi.
3. Osiandɛ m'atamfo asan ekyir, Woefintsiw na wɔahera wɔ w'enyim.
4. Na ɔwo edzi m'asɛm ebu me bem; Ɔwo atsena ahengua do ebu atsɛntsenenee.
5. Ɔwo na aka amanaman enyim, ɔwo na asɛɛ ndzebɔnyɛfo, Ɔwo na apepa hɔn edzin korakorakora.
6. Atamfo ewiei aba, wɔayɛ amamfo nwionn nwionn; Hɔn ase ahyew koraa.
7. Na EWURADZE dze, ɔtse n'ahengua do dɛ ɔhen daa; Ɔdze n'egua esi hɔ rubu atsɛn.
8. Na ɔno na obobu wiadze atsɛn wɔ tsenenee mu, Obobua amanaman atsɛn wɔ dza ɔtsen mu.
9. EWURADZE bɛyɛ abantsentsen ama nyia wɔtseetsee no, Ɔfona ber mu guandɔbea.
10. Na hɔn a wonyim wo dzin dze, wɔdze hɔn werɛ bɛhyɛ wo mu; Osiandɛ ɔwo, EWURADZE, enndaan hɔn a wɔhwehwɛ wo nngyae da.
11. Hom ntow ayɛyindwom mma EWURADZE a ɔtse Zion: Hom nka ne ndzeyɛɛ nkyerɛ aman.
12. Na nyia oridzi bɔgya ho wer no ɔkaa hɔn: No werɛ mmfir abrɛfo sufrɛ.
13. EWURADZE, hu me mbɔbɔr; Hwɛ m'ahohia a muruhu a ofir hɔn a wokyir me, Ɔwo ama me do fi owu aponkɛse ano;
14. Ama maaka w'ayɛyi nyinara akyerɛ: Wɔ Zion babaa aponkɛse mu, Mibedzi ehurusi wɔ wo nkwagye mu.
15. Amanaman amem wɔ mona a wotui no mu: Efir a wosuae sumae no apa hɔnankasa hɔn anan.
16. EWURADZE ada noho edzi, oebu atsɛn: Ɔdze ɔdzebɔnyɛnyi nankasa ne nsaano edwuma esua no efir.
17. Emumuyɛfo besian akɔ samanadze, Mekyerɛ amanaman a hɔn werɛ fir Nyankopɔn nyinara.
18. Na no werɛ rimmfir ohianyi daa, Eso ɔbɔbɔnyi enyidado rennyɛ gyan daa.
19. EWURADZE, soɛr; mma mma ɔdasanyi nndzi nyim: Ma wombu amanaman atsɛn wɔ w'enyim.
20. EWURADZE, yi hɔn hu: Ma amanaman nhu hɔnho dɛ wɔyɛ nyimpa ara.

## Tsir 10

1. EWURADZE, ɔyɛ dɛn ntsi na igyina ekyirekyir yi? Ɔyɛ dɛn ntsi na isuma woho wɔ ɔfona mber mu yi?
2. Omumuyɛfo ahopɔw ntsi otsiw ɔbrɛfo ɔhyew do; Wɔdze hɔnara hɔn adwen a wɔadwendwen no kyer hɔn.
3. Na omumuyɛfo hyehyɛ noho wɔ n'akoma akɔndɔ ho, Na onyiberfo ka ebususɛm, nyew, oyi EWURADZE ehi.
4. Omumuyɛfo no ahomemado dodow ntsi, ɔse dɛ, Hwee mmfa no ho, N'adwen nyinara nye dɛ, Nyankopɔn bi nnyi beebi.
5. N'akwan tsim hɔ pintsinn mber nyinara, Ommbu w'atsɛmbu bi koraa: N'atamfo nyinara dze, ɔpeepee hɔn.
6. Ɔse n'akoma mu dɛ, Mirinnhim da; Mbasantsen nyinara mu murunnhu amandze dabiarada.
7. Ndom na ndaadaa na emimdzi ahyɛ n'anomu ma: Ewurkadze na emumuyɛ wɔ ne tɛkyerɛma ase.
8. Ɔtsɛw nsumaa mu wɔ nkurobaase, Odzi nyia odzi bem no ewu wɔ nsumaa mu. N'enyi sa onnyibi nsumaa mu.
9. Ɔtsɛw kokoa mu dɛ gyata a ɔwɔ no tu mu: Ɔtsɛw dɛ ne nsa bɛka ɔbɔbɔfo: Ne nsa ka ɔbɔbɔfo no, na ɔtwe no wɔ no boa mu.
10. Ɔkotow, ɔdzɛɛdzɛw, Na ɔbrɛfo kɔtɔ n'abaw mu.
11. Ɔse n'akoma mu dɛ, Nyankopɔn no werɛ efir; Oehuntsa n'enyim; orunnhu ara da.
12. Ao, EWURADZE, soɛr ɛ, Nyankopɔn, ma wo nsa do: Mma wo werɛ mmfir ɔbɔbɔnyi.
13. Ɔyɛ dɛn ntsi na omumuyɛfo mmbu Nyankopɔn bi, Na ɔse n'akoma mu dɛ, Ɔwo ronntwe n'aso?
14. Ɔwoara ehu; na ɔwo na ehwɛ ɔhaw na awerɛhow, dɛ ibosuo mu: Wo nsamu na ɔbrɛfo dze noho hyɛ; Ɔwo na ayɛ egyanka no boafo.
15. Bubu omumuyɛfo ne basa; Na nyimpa bɔn dze, hwehwɛ ne ndzebɔnyɛ araa kodu dɛ innhu bi bio.
16. EWURADZE yɛ Hen daa daapem: Amanaman ahera efi n'asaase do.
17. EWURADZE, ɔwo atse abrɛfo hɔn ahwehwɛdze. Ɔwo ibetsim hɔn akoma, ɔwo ebɛma w'aso atse:
18. Dɛ ibobua egyanka na nyia wɔtseetsee no asɛm, Ama ɔdasanyi so a asaase yi ara na ofi mu no ho annyɛ hu bio.

## Tsir 11

1. EWURADZE mu na muguan kosuma: Ɔyɛ dɛn na hom se me kra dɛ, Guan dɛ anoma kɔ hom bepɔw do yi?
2. Na, hwɛ, emumuyɛfo kontom egyen, Wɔdze hɔn egyen menaba esi ahoma no do, Dɛ wɔbɔtow no sum mu abɔ nyia ɔtsen wɔ akoma mu:
3. Sɛ wɔsɛɛ fapem no a, Ɔtseneneenyi bɛyɛ dɛn?
4. EWURADZE wɔ n'asɔrfi krɔnkrɔn no mu, EWURADZE n'ahengua wɔ sor; N'enyiwa hu, na n'enyiwamba ker adasamba hwɛ.
5. EWURADZE sɔ ɔtseneneenyi hwɛ: Na omumuyɛfo na nyia ɔpɛ emim dze, ne kra kyir no.
6. Ɔbɔtow asenaman egu emumuyɛfo do; Ogya na sɔɔfee na mframa a ɔdzɛw na ɔbɛyɛ hɔn kɔɔpow mu kyɛfa.
7. Na EWURADZE yɛ tseneneenyi; ɔpɛ ndzeyɛtsenenee: Hɔn a wɔtsen no na wobohu n'enyim.

## Tsir 12

1. EWURADZE, boa; na nyamesurofo resa, Na nokwafo rugu wɔ adasamba mu.
2. Wɔnye hɔn mfɛfo keka nsɛngyangyan: Ano fenemfenem, na akoma nta, na wɔdze kasa.
3. EWURADZE botwitwa ano fenemfenem nyinara egu, Gyirama a ɔka nsɛm akɛse no:
4. Hɔn a wɔase dɛ, Hɛn gyirama na yɛdze bedzi nyim; Yɛwɔ anowerba a ɔyɛ dzen: hɛn wura nye woana no a?
5. Abɔbɔfo hɔn afofa, na ehiafo hɔn apensi ntsi, Afei mobɔsoɛr, EWURADZE na ɔse; Medze hɔn besi nkwagye a wɔhaahaw ho no mu.
6. EWURADZE ne nsɛm yɛ nsɛm krɔnkrɔn; Dɛ dwetɛ a wɔanan no fononoo mu wɔ famu a, Wɔahoa ho mpɛn esuon.
7. Ao, EWURADZE, ɔwo na ebɔbɔ hɛn ho ban, Na akora hɛn efi mbasantsen yi mu daa.
8. Sɛ ehuhusɛm huhor wɔ adasamba mu a, Ndzebɔnyɛfo nantsenantsew nkyɛnkyɛn nyina.

## Tsir 13

1. Ao, EWURADZE, onkodu dabɛn? Ana wo werɛ befir me daa? Edze w'enyim bohuntsa me ekodu dabɛn?
2. Me kra nndzi yaw ma onkodu dabɛn, Na awerɛhow ntsena m'akoma mu adzekyee nyinara? Me tamfo nhoran mo do nkodu dabɛn?
3. Dwen ho na bua me, EWURADZE, me Nyankopɔn: Tsew m'enyi, ɔno bɛyɛ na mada owu nda:
4. Ɔno bɛyɛ na me tamfo ase dɛ, Medzi no do nyim; Ɔno bɛyɛ na sɛ mesan ekyir a m'atamfo edzi ehurusi.
5. Na emi dze, mo werɛ hyɛ wo mbɔbɔrhu mu; M'akoma enyi bɛgye wɔ wo nkwagye mu.
6. Mobɔtow ndwom ama EWURADZE, Osiandɛ ɔnye me edzi no ayamuyie mu.

## Tsir 14

1. Ɔkwasampanyi na ɔse n'akoma mu dɛ, Nyankopɔn bi nnyi hɔ. Wɔaprɔw, wɔyɛ mbusu ndwuma; Obi nnyi hɔ a ɔyɛ papa.
2. EWURADZE fi sor hwɛ adasa, Dɛ obohu dɛ obi wɔ hɔ a ɔyɛ badwembanyi, Obi a ɔhwehwɛ Nyankopɔn ekyir kwan.
3. Hɔn nyinara aman nkyɛn; hɔn nyina ho ayɛ nkɔnkɔw; Obi nnyi hɔ a ɔyɛ papa, dabida, nnyɛ ɔbaako mpo.
4. Ana emumuyɛfo nyinara nnyi nyimdzee? Hɔn a wodzi me nam dɛ mbrɛ wodzi edziban, Na wɔnnsɔr EWURADZE.
5. Ɛhɛɛ, hɔ na hɔn ho bɔpopo kɛse: Osiandɛ Nyankopɔn ka atseneneefo mbasantsen ho.
6. Hom ma ɔbɔbɔfo tsirmu apam yɛ gyan, Naaso EWURADZE nye no guandɔbew.
7. Ao nkyɛ Israel nkwagye eefi Zion aba! Aber a EWURADZE dze ne man hɔn egyapadze bɛsan aba no, Nna Jakob bedzi ehurusi, na Israel enyi agye.

## Tsir 15

1. Ao EWURADZE, woana na ɔbɔsoɛ wo ntamadan mu? Woana na ɔbɛtsena wo bepɔw krɔnkrɔn no do?
2. Nyia ɔnantsew tɔɔtsen, ɔyɛ ndzeyɛtsenenee, Na odzi nokwar wɔ n'akoma mu.
3. Nyia ɔmmfa ne gyirama mmbɔ nseku, Eso ɔnnyɛ ne nyɛnko bɔn, Eso ɔnnhyɛ ne nyɛnko ahorba.
4. Na obu omumuyɛnyi enyimtsia; Na odzi hɔn a wosuro EWURADZE nyi, Nyia ɔka amandzenya ntam a, ɔnnsakyer.
5. Nyia ɔmmfa ne sika mmfɛm nnsi apempem, Eso ɔnngye nyia odzi bem hɔ mboaba. Nyia ɔyɛ iyinom no betsim hɔ daa.

## Tsir 16

1. Nyankopɔn, kora mo do: na wo mu na muguan bɛhyɛ.
2. Mese EWURADZE dɛ, Ɔwo nye m'EWURADZE, Minnyi biribi papa bi kyɛn ɔwo.
3. Na ahotseweefo a wɔwɔ asaase do no dze, Hɔn nye enyimnyamfo a m'enyigye nyinara wɔ hɔn mu.
4. Hɔn a wɔdze EWURADZE sesa nyame fofor no, wɔma hɔn awerɛhow dɔɔ so: Meremmfa hɔn bɔgyaa huensa no nnkrantse, Eso meremmfa m'ano mmbɔ hɔn enyame dzin.
5. EWURADZE, ɔwo nye m'egyapadze mu kyɛfa, na mo kɔɔpow: Ɔwo na ema me kyɛpɛn ko hɔ.
6. Esusuhoma no egu me wɔ mbrɛ oye; Nyew, mowɔ egyapadze a ɔyɛ fɛw.
7. Mibehyira EWURADZE a ɔama me apam no: Nyew, m'akoma tu me fo anadwe ber.
8. Medze EWURADZE esi m'enyim daa: Ɔnam dɛ ɔwɔ m'enyimfa ntsi, murunntutu.
9. Dɛm ntsi m'akoma enyi gye, na m'enyimnyam dzi ehurusi: Mo honam so bɛtsena hɔ sɔkyee.
10. Na ɔwo renndan me kra nngya samanadze; Nkyii so eremma kwan ma wo krɔnkrɔnnyi nnhu mprɔwee.
11. Ɔwo na ebɛkyerɛ me nkwa kwan: Ahotɔ a ɔmee wɔ w'enyim; Enyigye wɔ w'abanyimfa hɔ daa.

## Tsir 17

1. EWURADZE, tsie dza ɔtsen, kyɛn aso ma mo sufrɛ; Yɛ aso ma me mpaayi a ommfi ndaadaa anofamfa mu pue.
2. Ma me bemdzi mfi w'enyim mbra; Ma w'enyi nhwɛ adze a ɔtsen.
3. Sɛ ɔwo esɔ m'akoma hwɛ; eba bɛsera me anadwe; Sɛ epɛnsapɛnsa mo mu a, innkohu mo mu bɔn bi, Mabɔ me tsirmu pɔw dɛ m'ano rommfom.
4. Nyimpa ndzeyɛɛ afamu dze, ɔnam w'anosɛm do Masɔn moho wɔ ɔkakabemfo no akwan ho.
5. M'anamɔn tsim wɔ w'akwan do ara, M'anan ammpatser.
6. Nyankopɔn, musu frɛ wo, na ɔwo ebɛgye me do: Kyɛn w'aso ma me, na tsie m'asɛm.
7. Anwanwa kwan do ara, kyerɛ w'adɔyɛ a ɔmmbɔ adze no, Ɔwo egye hɔn a wɔhwehwɛ guandɔbea fi hɔn a wɔsoɛr tsia hɔn no nsamu wɔ w'enyimfa do no
8. Kora me dɛ enyi kyiresua. Fa me huntsa wo ntsaban no nwinwin ase,
PSA.17.9, Wɔ emumuyɛfo a wɔfa me afo, M'atamfo kɔkɔɔkɔ a wotwa mo ho hyia no ntsi.
10. Tsema biara nnyi hɔn afamu: Wɔdze hɔn ano kasa ntsɛn ntsɛn mu.
11. Wotsiatsia m'anamɔn mu, afei woetwa mo ho ehyia: Wɔdze hɔn enyi si do dɛ wɔdze me bɔhwe famu.
12. Wɔtse dɛ gyata a n'enyi aber repɛ afonam, Na dɛ gyata ba a ɔretsɛw wɔ mbrɛ osuma.
13. Ao, EWURADZE, soɛr ɛ, Nnye hɔn nsi enyim, ma wondzi nkogu: Fa w'afona gye me kra fi omumuyɛfo no nsamu.
14. EWURADZE, fa wo nsa gye me fi nyimpa nsamu, Nyimpa a, hɔn nkwa kyɛpɛn yɛ wiadze dze, Ma dza ahyehyɛ afa hɔn ho no nhyɛ hɔn yafun ma; Ma hɔn mba nya bi ma ɔmmbor do, Ma mpo wongyaa bi mma hɔn mbɔtoaba.
15. Na emi dze, mobɔhwɛ w'enyim wɔ tsenenee mu: Sɛ minyan a, m'ahom bɛka moho dɛ mehu wo.

## Tsir 18

1. Modɔ wo, ao EWURADZE, m'ahoɔdzen.
2. EWURADZE yɛ mo botan, na m'akoban na me gyefo; Me Nyankopɔn, mo botantsim, ɔwo wo mu na muguan kosuma, Me kyɛm, na mo nkwagye ambɛn, m'abantsentsen
3. Musu frɛ EWURADZE, ɔno a ɔsɛ dɛ woyi no ayɛw no: Na ɔgye me fi m'atamfo nsamu.
4. Owu ahoma brabraa mo ho, Na ɔsɛɛ praam mo do dɛ nsu n'awor dzendzen.
5. Samanadze nkyehoma brabraa mo ho: Owu ne mfir baa mo do.
6. M'ahokyer mu mefrɛɛ EWURADZE, Me Nyankopɔn na musui frɛɛ no: Ofi n'asɔrfi mu tsee me ndze, Na mo su wɔ n'enyim kodur n'asomu.
7. Nna asaase hihimii na ɔwosowee, Mbepɔw fapem so tutui, Na wohihimii, osian n'ebufuw ntsi.
8. Wusiw fi n'ahwentokura mu firii, Na ogya dzɛwee fi n'anomu puei: Ogyansenama a ɔdzɛw a.
9. Ɔkontoom ɔsor so, na odwirii; Nna sum kebii dzi n'ananadze.
10. Na ɔtsenaa Kerub do, na otui: Nyew, otuu wɔ mframa ntsaban do.
11. Ɔdze sum yɛɛ no huntsabea, n'asesee a etwa no ho ehyia, Nsu kebii, wimu mununkum kusuww.
12. Hyerɛn a odzi n'enyim no mu, Na ɔsor abo na ogyansenama puei fii no mununkum kebii no mu bae.
13. EWURADZE toow asenaman so wɔ sor, Na Ɔsorsornyi no paapaa ne ndze mu: Ɔsor abo na ogyansenama.
14. Na ɔtotoow n'egyen menaba, na ɔbɔɔ hɔn petsee, Nyew, enyinam pii, na ɔtaan hɔn enyi.
15. Nna epo mu nsuka dedaa edzi, Na wiadze mfapem ho dedaa hɔ, Wɔ wo nkaenyim ntsi, EWURADZE, Wɔ w'ahwentokura mu ehuhuw huuhuw no ntsi.
16. Ɔtseen ne nsa fi sor bɛfaa me; Ɔtwee me fii nsubansuba pii mu.
17. Ɔgyee me fii me tamfo ɔhoɔdzenfo no hɔ, Na hɔn a wokyir me no, osiandɛ nna wɔyɛ dzen dodow ma me.
18. Wɔbɔtoatoaa me wɔ m'amandzehu da no mu: Na EWURADZE yɛɛ me kyirtaafo.
19. Ɔdze me fiir edzi so baa beebi a ɔtsew; Ɔgyee me, osiandɛ n'enyi gyee mo ho.
20. EWURADZE tuaa me kaw dɛ mbrɛ me ndzeyɛtsenenee tse; Dɛ mbrɛ me nsa ho tsew pa no na oetua me ho kaw.
21. Na mesie EWURADZE akwan no, Na mimmfii me Nyankopɔn nkyɛn emumuyɛ mu mmfirii.
22. Na ne mbrasɛm nyinara wɔ m'enyim, Na mennyi n'ahyɛdze emmfi me nkyɛn annkyen.
23. Midzii mu so wɔ n'enyim, Na misiee moho fii emumuyɛ ho.
24. Dɛm ntsi na EWURADZE ahyɛ me ananmu dɛ mbrɛ me ndzeyɛtsenenee tse; Dɛ mbrɛ me nsa ho tsew pa wɔ n'enyi do.
25. Ɔnokwafo no na ɔwo enye no bedzi no nokwar mu; Nyia odzi mu na ɔwo enye no bedzi no emudzi mu.
26. Nyia no ho tsew na ɔwo ebɛtsew woho akyerɛ no, Na nyia ɔyɛ kɔntɔnkye na ɔwo ebɛkyea woho akyerɛ no.
27. Na ɔwo ebɛgye ɔman ahobrɛadzefo nkwa; Na enyiwa a ɔtra ntɔn dze ɔwo ebɛberɛ no adze.
28. Nyew, ɔwo na ebɔsɔ me kandzea: EWURADZE me Nyankopɔn bɛtsew mo sum mu.
29. Nyew, ɔwo na medze wo tu mbirika fa asafo dɔm do; Na me Nyankopɔn na medze no huruw tra atamfo fasu.
30. Dɛm Nyankopɔn yi dze, no kwan tsen: Na EWURADZE n'anohoba yɛ nokwar; Ɔyɛ kyɛm dze ma hɔn a woguan kosuma no mu nyinara.
31. Na woana nye Nyankopɔn, gyedɛ hɛn EWURADZE nko? Na woana yɛ ɔbotan, ka hɛn Nyankopɔn ho?
32. Nyankopɔn a ɔdze ahoɔdzen bɔ mo do, Na ɔma mo kwan dzi mu.
33. Ɔyɛ m'anan dɛ ntrɔmaber anan: Na ɔdze me si me mbea sorɔnsorɔm do.
34. Ɔkyerɛkyerɛ me nsa akodzi; Ma m'abasa tum pon kɔɔber egyen.
35. Ao EWURADZE, ɔwo edze wo nkwagye kyɛm no so ama me: Na wo nsa enyimfa esuo mo mu, Na wo mboa maa meyɛɛ ɔkɛse.
36. Ɔwo atserɛw m'anamɔn mu wɔ m'ase, Na m'anan nntserewee.
37. Mibetsiw m'atamfo, na mato hɔn: Nkyii so merennsan dze ekodu dɛ woewie sa.
38. Mobɔbobɔ hɔn ehwiramu ma wonnkotum asoɛr: Wɔbɔtotɔ wɔ m'ananadze.
39. Na ɔwo na edze ahoɔdzen abɔ me do ama akodzi no: Ɔwo abrɛ hɔn a wɔsoɛree tsiaa me no adze ahyɛ m'ase.
40. Ɔwo na ama m'atamfo so adan hɔn ekyir ama me, Ama maasɛɛ hɔn a wokyir me.
41. Wosui frɛe, na obi nnyi hɔ a ɔgye hɔn: Wɔfrɛɛ EWURADZE mpo, naaso ɔanngye hɔn do.
42. Nna meyaam hɔn huntuhuntu dɛ mframa enyim tutuw: Motoow hɔn gu dɛ abrɔn mu dɛtse.
43. Ɔwo eyi me efi ɔman aperdzi mu; Ɔwo ayɛ me amanaman do etsitsir: Ɔman a minnyim hɔn mpo na wɔsoom me.
44. Wɔtsee me nka ara na wobetsiee me: Ananaben brɛɛ hɔnho adze maa me.
45. Ananaben bɔɔ hu, Na wɔdze ahopopo fi sumabea bae.
46. EWURADZE tse ase; na nhyira nka mo botantsim no; Na abɔso nye mo nkwagye Nyankopɔn;
47. Mekyerɛ Nyankopɔn a odzi wer ma me, Na ɔbrɛ aman adze hyɛ m'ase no.
48. Ɔno na oyi me fi m'atamfo mu: Nyew, ɔwo na ema me do bɔ hɔn a wɔsoɛr tsia me do: Ɔwo na iyi me fi nyimpa kakaben ne nsamu.
49. Dɛm ntsi, EWURADZE, mebɛda wo ase wɔ amanaman mu, Na matow ayɛyindwom ama wo dzin.
50. Nkwagye kɛse na ɔdze ma ne hen; Na ɔyɛ adɔyɛ ma ne nyia wɔasera no no, Ɔdze ma David na n'asefo afebɔɔ.

## Tsir 19

1. Ɔsor da Nyankopɔn n'enyimnyam edzi; Na wimu kyerɛ ne nsaano edwuma.
2. Da kor biara hue asɛm kyerɛ, Na anadwe biara so kyerɛ nyimdzee.
3. Ɔnnyɛ asɛm eso ɔnnyɛ nkasafua; Wɔnntse hɔn ndze.
4. Naaso hɔn ndze ekodu asaase nyinara do. Na hɔn nsɛm edu wiadze n'ewiei. Hɔn mu na oesi ntamadan ama ewia
5. Ɔno a ofir edzi dɛ ayeforkun a ofi ne pia mu, Tse dɛ ɔhoɔdzenfo a otu enguan no, Ɔdze ahosɛpɛw guan fa no kwan do.
6. N'edzifir wɔ ɔsor ano no ho, Na n'aprɔwbɔ kodu n'ase: Na hweeara nnyi hɔ a ohuntsa fi ne hyew ano.
7. EWURADZE n'akwankyerɛ dzi mu, ɔdwedwe ɔkra: EWURADZE ne nkyerɛkyerɛ tsen, ɔyɛ okotobonyi onyansafo.
8. EWURADZE ahyɛdze tsen, ɔma akoma tɔ yamu: EWURADZE ne mbrasɛm ho tsew, ɔma enyibuei.
9. EWURADZE ho enyidzi yɛ wansawansa, ɔwɔ hɔ daa: EWURADZE ne n'atsɛmbu yɛ nokwar, na ɔtsen koraa.
10. Ɔyɛ akɔndɔ sen sika, nyew, ɔsen sika mapa pii: Ɔyɛ fenemfenem so sen ewo na wokyɛm nsosɔe.
11. Nkyii so wɔnam hɔn do bɔ w'akowaa nkaa: Na hɔn ndzido mu wɔ akatua kɛse.
12. Woana na otum hu no mfom mu? Ɔwoara san mo ho fi bɔn a ohuntsa no mu.
13. Twe w'akoma ekyir so fi enyidaho bɔn ho; Mma mma wonndzi mo do tum: ɔno na mibedzi mu, Na mo ho bɛsan efi emumuyɛ kɛse ho.
14. Ma m'anomu nsɛm na m'akoma mu adwendwen nyɛ enyisɔ wɔ w'enyi do, Ao EWURADZE, mo botan, na mo pomfo.

## Tsir 20

1. EWURADZE ngye wo do wɔ ɔfona da no mu; Ma ɔno a ɔyɛ Jakob ne Nyankopɔn no mfa wo nsi sorsor;
2. Na omfi krɔnkrɔnbea no mbɛyɛ wo mboa. Ma omfi Zion Bepɔw do mbɛhyɛ wo dzen;
3. Ɔnkaa w'afɔrbɔdze nyinara, Na ɔmpen wo hyew afɔr do mma wo.
4. Ma ɔmma wo w'akoma n'apɛdze, Na ɔmma wo tsirmsɛm nyinara mbra mu.
5. Ma yɛmbɔ ose wɔ wo konyimdzi ho, Na hɛn Nyankopɔn dzin mu na yebesi hɛn mfrankaa: EWURADZE mma w'ebisadze nyinara mbra mu.
6. Afei na mehu dɛ EWURADZE gye ne nyia wɔasera no no nkwa; Ofi no sor krɔnkrɔn no bɛgye no do Ɔdze ne nsa enyimfa ahoɔdzen no bɛgye no.
7. Binom twer ntseaseanam, na binom twer mpɔnkɔ: Na hɛn dze, yɛbɔbɔ EWURADZE hɛn Nyankopɔn ne dzin.
8. Hɔn na wɔkotokotow na wɔhwehwe ase: Na hɛn dze, yɛsoɛr, na yegyina hɔ bantsenn.
9. EWURADZE, ma ɔhen konyimdzi: Sɛ yɛfrɛ wo a, gye hɛn do.

## Tsir 21

1. Ao, EWURADZE, w'ahoɔdzen no mu na ɔhen n'enyi bɛgye wɔ; Na wo mboa ntsi, mbrɛ no ho bodua asɛpɛw no a!
2. Ɔwo ama no n'akoma n'apɛdze, Na annkam n'ano ebisadze.
3. Na ɔwo edze ayamuyie nhyira twar n'ano: Ɔwo edze sika mapa ahenkyɛw bɔ ne tsir.
4. Obisaa wo nsamu nkwa, na ɔwo edze maa no; Mekyerɛ nda a ɔwar daa daa.
5. N'enyimnyam yɛ kɛse wɔ wo nkwagye mu: Enyidzi na tumdzi na ɔwo edze ma no.
6. Na ɔwo eyɛ no nhyira ara nko daa: Nyew, ɔwo edze w'enyim enyigye ma no ho sɛpɛw no.
7. Osiandɛ ɔhen no twer EWURADZE, Na ɔnam Ɔsorsornyi n'adɔyɛ do ntsi orunntutu.
8. Wo nsa bɛka w'atamfo nyinara: Wo nsa enyimfa bɛka hɔn a wokyir wo.
9. W'ebufuw ber no mu ebɛma wɔayɛ dɛ gya fononoo. EWURADZE bɛmen hɔn wɔ n'ebufuhyew mu, Na gya ahyew hɔn.
10. Ɔwo ebɛsɛɛ hɔn aba efi asaase do, Na hɔn asefo efi adasamba mu.
11. Sɛ wosusu bɔn tsia wo: Anaa wɔdwendween adwen bi a, wonnkotum yɛ.
12. Na ɔwo ebɛma wɔadan hɔn ekyir. Ɔwo ibesiesie w'egyenhoma esi hɔn enyim.
13. Ao, EWURADZE, ma woho do, wɔ w'ahoɔdzen mu: Nna yɛbɔtow ndwom na yɛakamfo w'ahoɔdzen.

## Tsir 22

1. Me Nyankopɔn, ao, me Nyankopɔn, ɔyɛ dɛn na apa me yi? Ɔyɛ dɛn ntsi na ɔwo enye mo mboa na me nkekamu ntamu atwe yi?
2. Ao, me Nyankopɔn, mekeka mu ewiaber, naaso ɔwo immbua, Na anadwe ber so, naaso minnya ahomgye.
3. Eso ɔwo eyɛ krɔnkrɔn, Ɔwo etse w'ahengua do, Na ɔwo na Israel ayɛyi nyinara dzi wɔ wo.
4. Hɛn egyanom tweer wo: Wɔtweer wo, na ɔwo egyee hɔn.
5. Wosui frɛɛ wo, na wonyaa nkwagye: Wɔdze hɔn werɛ hyɛɛ wo mu, na hɔn enyim enngu ase.
6. Naaso emi dze, binom bu me dɛ nsaamaa, na nnyɛ nyimpa bi; Nyimpa mu ɔsesɛba, na ɔman mu ɔkwasampanyi.
7. Hɔn a wohu me nyinara si me atwetwe: Wɔseberseber hɔn ano, wosow hɔn tsir, dɛ, , #Job 16.4
8. Oyi, opireew noho too EWURADZE do; ma ɔngye no ɛ: Sɛ ɔpɛ n'asɛm a, wɔmma ɔngye no.
9. Eso, ɔwo nye nyia oyii me fii me na yamu: Mutua me na n'enumfoano no, nna emaa minyaa bambɔ.
10. Ofi yafun mu ara na wɔtoow me kyeen wo do: Ɔwo nye me Nyankopɔn dze fi me na yamu.
11. Ao, mma nnye me ntamu nntwe; na ɔfona abɛn; Na ɔboafo biara nnyi hɔ a ɔbɔboa me.
12. Anantwinyin pii etwa mo ho ehyia: Basan anantwinyin akataban etwa ayer me.
13. Wɔhanhan hɔn anomu wɔ mo do, Dɛ gyata odzifodzepɛfo a ɔropɔw.
14. Woehue me egu dɛ nsu, Me mbiew nyinara ehuhuan efi n'akwaa do: Na m'akoma ayɛ dɛ nku a anan.
15. M'ahoɔdzen asa dɛ ehina a abobɔ; Na me gyirama afam m'adadaw mu; Na ɔwo edze me ato owu huntuma mu.
16. Ndzebɔnyɛfo etwa mo ho ehyia: Tse dɛ mbɔdɔmkuw no, wɔbɔ mu ba mo do; Wotuetue me nsa na m'anan mu.
17. Mutum kan me mbiew nyinara; M'atamfo hwɛ me, na hɔn enyi gye:
18. Wɔkyɛ m'akataho mu fa, Na m'atar ho na wɔtwe tonto.
19. Na ao, ɔwo EWURADZE, mma nnkɔ ekyirekyir: Ao, me dzenhyɛfo, yɛ ntsɛm bɔboa me.
20. Yi me kra fi afona ano; Gye mo nkwa fi dɛm mbɔdɔm no tum ase.
21. Gye me fi ogyata no n'anomu; Na me kra a ɔrehaahaa no fi nantwibɔyafo no mmbɛn mu.
22. Mobɔbɔ wo dzin makyerɛ mo nkorɔfo: Mbrɛ dɔm hyia som wo no na mebɛkamfo wo.
23. Hom a hom dzi EWURADZE nyi na hom som no, hom nyi no ayɛw, Hom Jakob asefo nyinara, hom nhyɛ no enyimnyam: Na hom Israel asefo nyinara, hom mfa enyidzi kɛse mma no.
24. Na ɔmandzehufo n'amandzehu no, oemmbu no adzeba, eso oennkyir; Nkyii so ɔammfa n'enyim ennhuntsa no; Na mbom aber a osui frɛɛ no no, otsiei.
25. Ɔwo nye m'ayɛyi ne farbae na no botae wɔ mboanofo kɛse no mu; Mebɛma m'anohobadze wɔ hɔn a wosuro wo no enyim.
26. Abrɛfo no bedzidzi na wɔaamee; Hɔn a wɔhwehwɛ EWURADZE ekyir kwan no, beyi no ayɛw: Nyankopɔn mma hom ndzepa daa.
27. Asaase ano noho nyinara wɔbɛkaa EWURADZE: Wofi wiadze ne nfɛndzeanan nyinara bɛsan aba no hɔ; Na amanaman mbusuakuw nyinara bɔsɔr no.
28. Osiandɛ ahendzi no yɛ EWURADZE dze: Na ɔno na odzi amanaman do hen.
29. Nyew, ɔno na ahomemadofo nyinara mpo bɔkotow no; Nyimpa dasanyi biara bɔkotow wɔ n'enyim, Ɛhɛɛ, nyia ɔnoara nntum nnkora ne kra do no a.
30. Nkyirmba bɔsom no; Wɔbɛka EWURADZE ho asɛm akyerɛ mbasantsen a odzi do no.
31. Wɔbɛba na wɔabɛka ne ndzeyɛtsenenee akyerɛ ɔman a wɔbɔwo hɔn no, dɛ, ɔno EWURADZE na ɔayɛ iyi.

## Tsir 23

1. EWURADZE nye mo hwɛdofo; na hwee nnkehia me.
2. Ɔma meda bea a hɔ yɛ frɔmfrɔm: Ogya me kɔ nsutaae ho.
3. Ɔma me kra ho dwe no: Ogya me fa akwantsenenee mu wɔ ne dzin ntsi.
4. Nyew, kaansa menam owu bɔnsa kebii mu mpo a, Murunnsuro mbusu bi, osiandɛ ɔwoara wɔ me nkyɛn: W'abaa na wo poma, nna wɔkyekye mo werɛ.
5. Ɔwo eto mo pon wɔ m'atamfo enyim: Ɔwo edze ngo sera me tsirmu; ema mo kɔɔpow yɛ ma bu do.
6. Nyew, yie na adɔyɛ ara nko na ɔbɛka mo do mo nkwa nda nyinara: Na mebɛtsena EWURADZE fie daa.

## Tsir 24

1. Asaase na dza ɔwɔ do nyinara yɛ EWURADZE dze, Wiadze na hɔn a wɔtse mu nyinara so.
2. Osiandɛ ɔno na ɔtoo ase wɔ po do, Na ɔdze tsintsiim nsuyirii do.
3. Woana na obotum afow EWURADZE no kokwaa no? Na woana na obegyina ne bea krɔnkrɔn no do?
4. Nyia ne nsa ho nnyi fi, na n'akoma mu tsew; Nyia ɔmma n'enyi nngye adze gyangyan ho, Na ɔnnka ntam akɔhwi mu.
5. Ɔno na obenya EWURADZE hɔ nhyira, Na no nkwagye Nyankopɔn no bobu no bem.
6. Iyi nye mbasantsen a wɔhwehwɛ n'ekyir kwan, Hɔn a wɔhwehwɛ w'enyim no, Jakob Nyankopɔn.
7. Ao, hom aponkɛse, hom mmema hom tsir do ɛ; Na hom tsetse mbobow, hom mmema homho do: Ma enyimnyam Hen no nhɛn mu.
8. Woana nye enyimnyam Hen no? EWURADZE ɔhoɔdzenfo na otumfo no a, EWURADZE ɔko mu otumfo no a.
9. Ao, hom aponkɛse, hom mmema hom tsir do ɛ; Nyew, hom tsetse mbobow, hom mmema homho do: Ma enyimnyam Hen no nhɛn mu.
10. Woana nye dɛm enyimnyam Hen yi? Dɔm EWURADZE no a, Ɔno nye enyimnyam Hen no.

## Tsir 25

1. Ao, EWURADZE, ɔwo na mema me kra do mema wo.
2. Ao, me Nyankopɔn, wo mu na medze mo werɛ mahyɛ, Mma mma m'enyim nngu ase; Mma mma m'atamfo nnka me nnhyɛ.
3. Nyew, mma mma hɔn a wɔtwer wo no mu biara enyim nngu ase: Mbom hɔn a wɔka atorsɛm gyan no na ma hɔn enyi nto.
4. Kyerɛ me w'akwan, Ao, EWURADZE; Kyerɛkyerɛ me w'atsempɔn.
5. Kyerɛkyerɛ me ma menantsew wɔ wo nokwar no mu; Na ɔwo nye mo nkwagye Nyankopɔn; Ɔwo na motwer wo mber nyinara.
6. EWURADZE, kaa w'ehumbɔbɔr na w'adɔyɛ; A ɔwɔ hɔ fi tsetse no.
7. Mma nkaa me mbofraber mu bɔn, anaaso me mbrato: Kaa me dɛ mbrɛ w'adɔyɛ tse, Ao, EWURADZE, na dɛ mbrɛ wo yieyɛ so tse.
8. Ɔnam dɛ EWURADZE ye na ɔtsen ntsi: Ɔbɛkyerɛkyerɛ ndzebɔnyɛfo kwan a ɔsɛ dɛ wɔfa do.
9. Ɔdze ahobrɛadzefo fa ɔkwan tsenenee do: Na ɔkyerɛkyerɛ hɔn ne pɛ.
10. EWURADZE dze adɔyɛ na nokwardzi kyerɛkyerɛ Hɔn a wodzi n'ahyɛmu na ne mbrasɛm do no.
11. Ao, EWURADZE, wo dzin ntsi Fa m'emumuyɛ kyɛ me, na ɔdɔɔ so.
12. Nyimpa biara a osuro EWURADZE no, Ɔno na EWURADZE bɛkyerɛkyerɛ no kwan a ɔmfa do.
13. Ne kra bɛtsena hɔ dwudwoodwo; Na n'asefo benya asaase no edzi.
14. EWURADZE da n'etsirmpɔw edzi kyerɛ hɔn a wosuro no; Na ɔkyerɛ hɔn n'ahyɛmu no.
15. M'enyiwa tsim EWURADZE do daa, Osiandɛ ɔno na obeyi m'anan efi efir mu.
16. Ao EWURADZE, dan w'enyi bra mo do na hu me mbɔbɔr; Na meyɛ ankonam na ɔwerɛhonyi.
17. M'akoma mu ɔfona adɔɔ so: Ao yi me fi m'ahokyer mu.
18. Hwɛ m'amandzehu na m'atseetsee; Na fa mo bɔn nyinara kyɛ me.
19. Hwɛ m'atamfo hɔn dodow; Na etsiɔdzen kyir a wokyir me.
20. Kora me kra do, na gye me: Mma mma m'enyim nngu ase, na ɔwo wo mu na mo werɛ hyɛ.
21. Ma nokwardzi na tsenenee nkora mo do, Osiandɛ ɔwo na m'enyi da wo kwan.
22. Ao, Nyankopɔn, gye wo man Israel Fi no fona nyinara mu.

## Tsir 26

1. Ao, EWURADZE, fa me bemdzi ma me, na emi dze, mo nokwardzi mu na manantsew: Medze mo werɛ so ahyɛ ɔwo EWURADZE mu a minnhihim.
2. EWURADZE, hwehwɛ mo mu, na sɔ me hwɛ, Sɔ m'akoma na m'adwen hwɛ.
3. Na w'adɔyɛ wɔ m'enyi do; Na manantsew wo nokwar no mu.
4. Mennye nyimpa gyangyan nntsenae; Nkyii so merennye ndabrabafo mmbɔ mu.
5. Mikyir nyimpa bɔn nguabɔ, Na merennye ndzebɔnyɛfo nntsena.
6. Mohohor me nsa ho wɔ bemdzi mu. Ma mobɔ w'afɔrmbukyia ho aprɔw, ao, EWURADZE:
7. Motow aseda ndwom, Na meka w'anwanwa ndwuma nyinara.
8. Ao, EWURADZE, modɔ wo tsenabea no, Na beebi mbrɛ w'enyimnyam tse no.
9. Mma nnyi me kra nnka ndzebɔnyɛfo ho nnkɔ, Anaaso mo nkwa nka bɔgyakafo ho:
10. Hɔn a mbusubɔ wɔ hɔn nsamu, Na mboabadzi ahyɛ hɔn nsa enyimfa ma no.
11. Na emi dze mebɛnantsew mo nokwardzi mu: Gye me, na hu me mbɔbɔr.
12. Fa m'anan si mbrɛ hɔ taa: Mboanofo no mu na mibehyira EWURADZE.

## Tsir 27

1. EWURADZE nye me kan na mo nkwagye; woana na mubosuro no? EWURADZE nye mo nkwa n'ahoɔdzen; woana n'enyim na mo ho bɔpopo?
2. Aber a nyimpa bɔn baa mo do dɛ worubosunsuan me, Mekyerɛ m'atamfo na mo dɔmdzifo no, wofintsifintsiwii na wɔhwehwee ase.
3. Kaansa dɔm bɛkyer mo ho nsera mpo a, M'akoma runntu: Kaansa wobotu mo do sa mpo a, Moho nnkɔpopo ara da.
4. Adze kor na maserɛ EWURADZE, ɔno na mobɔhwehwɛ ekyir kwan, Dɛ mebɛtsena EWURADZE fie mo nkwa nda nyinara, Dɛ mobɔhwɛ EWURADZE n'anwanwadwuma no, na mebisa adze wɔ n'asɔrfi mu.
5. Osiandɛ ɔfona da no mu ɔdze me bohuntsa nsumaa mu wɔ n'asesee mu: Ne ntamadan mu ehuntsae na ɔdze me bohuntsa; Ɔbɛma me do esi ɔbotan do.
6. Na afei na ɔbɛma me tsir do ma ɔaakrɔn akyɛn m'atamfo a wɔabɔ mo ho aprɔw nyinara dze; Na mabɔ enyigye afɔr wɔ ne ntamadan mu, Mobɔtow ndwom, nyew, mobɔtow ayɛyindwom ama EWURADZE.
7. Ao EWURADZE, sɛ medze me ndze su frɛ wo a, tsie: Hu me mbɔbɔr so na gye me do.
8. Aber a ɔwo esee dɛ, Hom nsom me no, nna m'akoma see wo dɛ, EWURADZE, ɔwo na mobɔsom wo.
9. Mma nnyi w'enyim nnhuntsa me; Mma nnyi w'akowaa edzi ebufuw mu: Ɔwo na ayɛ mo boafo; Mma nntow me nnkyen, nkyii so mma nndan me nngya, Ao, mo nkwagye Nyankopɔn.
10. Sɛ m'egya na me na dan me gya mpo a, EWURADZE bɛfa me.
11. EWURADZE, kyerɛkyerɛ me wo kwan; Na gya me fa ɔtsempɔn huronn do, Osian m'atamfo ntsi.
12. Mma nnyi me mma m'atamfo hɔn pɛ: Na adasefo atorfo asoɛr etsia me, na wopuw etsiɔdzen gu.
13. Megye dzi dɛ mubohu EWURADZE ne yie wɔ atseasefo asaase do, Nkyɛ motɔɔ bitsi.
14. Twer EWURADZE: Hyɛ woho dzen, na nnya gyedzi; Nyew, nya gyedzi wɔ EWURADZE mu.

## Tsir 28

1. Ao EWURADZE, mo botan, ɔwo na musu frɛ wo; Mma nnsisiw w'aso wɔ mo do: Na sɛ ɔwo anngye me do a, Mebɛyɛ dɛ hɔn a wosian kɔ adakamona mu no.
2. Sɛ musu frɛ wo a, tsie mo nkotoserɛ ndze, Aber a mema me nsa do tsen wo krɔnkrɔnbea hɔ no.
3. Mma nntwe me mmfora ndzebɔnyɛfo, Na emumuyɛfo mu nnkɔ; Hɔn a wɔnye hɔn anyɛnkofo kasa asomdwee mu, Naaso na ewurkadze wɔ hɔn akoma mu no.
4. Twe hɔn aso dɛ mbrɛ hɔn ndwuma tse, na dɛ mbrɛ hɔn ndzeyɛbɔn tse: Twe hɔn aso dɛ mbrɛ hɔn nsaano edwuma tse; Tua hɔn dza ɔsɛ hɔn no ho kaw.
5. Ɔnam dɛ wommbu EWURADZE no ndwuma, Anaa ne nsaano edwuma no bi ntsi, Obodwuruw hɔn egu na ɔnnkɛma hɔn do esi hɔ da.
6. Nhyira nka EWURADZE, Osiandɛ oetsie mo nkotoserɛ ndze.
7. EWURADZE nye m'ahoɔdzen na me kyɛm; Medze m'akoma atwer no, na wɔaboa me: Dɛm ntsi m'akoma n'enyi gye kɛse; Na medze mo ndwom beyi no ayɛw.
8. EWURADZE nye no nkorɔfo hɔn ahoɔdzen, Na ɔno nye ne nyia ɔno EWURADZE asera no no no nkwagye akoban.
9. Ao, gye wo man nkwa, na hyira w'egyapadze: Nyɛn hɔn so, na ma hɔn do daa.

## Tsir 29

1. Hom Sor dɔm, hom ntonton EWURADZE, Hom mfa EWURADZE n'enyimnyam na ahoɔdzen mma no.
2. Nyew, hom mma EWURADZE enyimnyam a ɔfata ne dzin; Hom nsɔr EWURADZE wɔ ahokeka krɔnkrɔn mu.
3. Sɛ Enyimnyam Nyankopɔn no kasa a, Ɔtse dɛ asenaman wɔ ehum mu, Na ne ndze kodu ekyir pii.
4. Sɛ EWURADZE kasa a, ɔkyerɛ no tum; EWURADZE ne ndze da ne kɛseyɛ edzi.
5. EWURADZE ne ndze bubu ndupɔn. Nyew, EWURADZE ne ndze bubu Lebanon kwaa mu ndupɔn mu esinesin.
6. Ɔma Lebanon mbepɔw huruhuruw dɛ ɔnantwiba; Na Bepɔw Sirion so, dɛ ekoba.
7. EWURADZE ne ndze paa enyinam.
8. EWURADZE ne ndze wosow sar; EWURADZE wosow Kades sar.
9. EWURADZE ne ndze ma kwaa mu ndupɔn wosow, Na ɔma kwaa mu ndua ho da hɔ: Na obiara a ɔwɔ n'asɔrfi mu no tsea mu dɛ, Enyimnyam [nka Nyankopɔn].
10. EWURADZE tsenaa hɔ dɛ ɔhen wɔ Nsuyirii no do, Nyew, EWURADZE tse hɔ dɛ ɔhen daa.
11. EWURADZE bɛma ne man ahoɔdzen; EWURADZE dze asomdwee behyira ne man.

## Tsir 30

1. Mobɔtonton wo, Ao EWURADZE; osiandɛ ɔwo na ama me do egyina, Na amma m'atamfo enndzi ehurusi wɔ mo do., #Dwom 35.19
2. Ao, EWURADZE me Nyankopɔn, Musui frɛɛ wo, na ɔwo asa me yarba.
3. Ao EWURADZE, ɔwo na egyee me kra fii owu mu: Ɔwo na ama me nkwa, ma mannkɔ mona no mu.
4. Hom ntow ayɛyindwom mma EWURADZE, ao, hom n'ahotseweefo. Na hom mfa ndaase mma ne dzin krɔnkrɔn no.
5. Osiandɛ n'ebufuw wɔ hɔ ber tsiabaa bi; Na n'enyimtsewee dze, otsim hɔ afebɔɔ: Na sɛ osu ba bɔsoɛ anadwe mpo a, enyigye bɛba anapa.
6. Na emi dze, m'eyiedzi mu no mesee dɛ, Murunntutu ara da.
7. Ɔwo, EWURADZE, edze w'enyimtsewee ama metsim hɔ dzendzen dɛ bepɔw: Na ɔwo edze w'enyim huntsae no; mofonae.
8. Ao EWURADZE, ɔwo na musui frɛɛ wo; Na ɔwo EWURADZE na mokotowee serɛɛ wo dɛ:
9. Mfaso bɛn na ɔwɔ mo ho, aber a mokɔ adakamona no mu? Aso huntuma beyi wo ayɛw? Aso ɔbɛka wo nokwar akyerɛ?
10. Tsie, Ao EWURADZE, na hu me mbɔbɔr: Ao EWURADZE, yɛ mo boafo.
11. Ɔwo ama mo nkɔmbɔdzi adan me asaw; Ɔwo asan m'eyitam, na edze enyigye abɔ me do:
12. Ama maatow wo ayɛyindwom na maannyɛ foo. EWURADZE me Nyankopɔn, medze ndaase bɛma wo daa.

## Tsir 31

1. EWURADZE, wo mu na medze mo werɛ hyɛ; mma mma m'enyim nngu ase dabiarada: Gye me wɔ wo tsenenee mu.
2. Brɛ w'aso adze ma me; gye me ntsɛmara: Yɛ ɔbotantsim ma me, na mo guansumabew dɛ ebɛgye me.
3. Na ɔwo nye mo botan na m'akoban; Dɛm ntsi, kyerɛ me kwan na kegya me, osian wo dzin ntsi.
4. Yi me fi efir a woesua no nsumaa mu no mu; Na ɔwo nye m'akoban.
5. Wo nsamu na medze mo sunsum hyɛ: EWURADZE, ɔwo nokwar Nyankopɔn no, ɔwo na agye me
6. Mikyir hɔn a wodzi ator egyangyandze ekyir: Na emi dze, motwer EWURADZE.
7. M'enyi bɛgye na medzi ehurusi wɔ wo mbɔbɔrhu mu, Na ɔwo ahwɛ m'ahohia; Ɔwo ehu me kra wɔ amandzehu mu:
8. Na ɔwo annka me annhyɛ ɔtamfo no nsamu: Ɔwo edze m'anan esi mbrɛ hɔ tserɛw.
9. EWURADZE, hu me mbɔbɔr, na mowɔ ahokyer mu: Awerɛhow ntsi m'enyiwa resɛɛ, nyew, me kra na me nyimpadua so.
10. Na mo nkwa rohwer wɔ yaw mu, me mfe so wɔ apensi mu: M'ahoɔdzen apa wɔ m'emumuyɛ ntsi, na me mbiew afomfɔn wɔ m'atamfo ntsi.
11. M'atamfo nyinara ntsi mayɛ ɔsesɛba, Nyew, mo sɔnmufo so moho afon hɔn, na mo ho ayɛ hu ama m'amanyimfo. Hɔn a wohu me guado no guan me.
12. Nkorɔfo werɛ efir me dɛ owufo efi adwen mu: Metse dɛ senaba bobɔe.
13. Na matse dodowara hɔn huhuhuhu, Ihu etwa mo ho ehyia: Ber a wɔrokɔ me tsir do apam no, Wɔhyehyɛɛ dɛ wobeyi mo nkwa efi hɔ.
14. Naaso emi dze, ɔwo EWURADZE, na medze mo werɛ hyɛ wo mu: Mese dɛ, Ɔwo nye me Nyankopɔn.
15. Me mber wɔ wo nsamu: Gye me fi m'atamfo nsamu, na hɔn a wohiahia mo ho no.
16. Tsew w'enyim kyerɛ w'akowaa: Gye me nkwa wɔ w'adɔyɛ mu.
17. EWURADZE, mma mma m'enyim nngu ase, na mesu afrɛ wo: Ma ndzebɔnyɛfo enyi nto, na wɔnyɛ foo wɔ Samanadze.
18. Ma atorfo ano ntɔ mmum; Hɔn a wɔdze ntsɛn na enyiammbɔho keka nsɛm, Nsɛm a ɔyɛ dzen tsia tseneneenyi no a.
19. Ao, mbrɛ wo papayɛ a edze esie ama hɔn a wosuro wo no dua dɔɔ so a! Dza ɔwo ayɛ ama hɔn a woguan toa wo wɔ nyimpa mba enyim no a.
20. W'enyim ehuntsae mu na edze hɔn bohuntsa efi nyimpa tsirdo apam mu: Ɔwo na edze hɔn huntsa nsumaa mu wɔ w'asesee mu fi gyirama ntokwadzi ho.
21. Nhyira nka EWURADZE, Osiandɛ ɔakyerɛ me n'adɔyɛ nwanwa no, wɔ kurow a ahohia wɔ hɔ mu.
22. Na emi dze, me ntsɛmpɛ mu, mesee dɛ, Woetwa me efi w'enyi do: Naaso aber a musui mefrɛɛ wo no, ɔwo itsiee mo nkotoserɛ ndze no.
23. Hom ndɔ EWURADZE, hom n'ahotseweefo nyinara: EWURADZE kora nokwardzifo no do, Na otua nyia ɔyɛ ntsɛn no kaw berdzedzeedze.
24. Hom nhyɛ dzen, na hom nya akokodur, Hom a hom enyi da EWURADZE do nyinara.

## Tsir 32

1. Osiarfo nye nyia wɔdze ne mbrato akyɛ no, na wɔakata no bɔn do.
2. Osiarfo nye nyimpa a EWURADZE mmbu emumuyɛ nngu no do, Na ndaadaa nnyi no sunsum mu.
3. Aber a mekataa mo bɔn do no, me mbiew gurae Ɔnam m'apempen a midzii no adzekyee nyinara no ntsi.
4. Osiandɛ adzekyee na adzesaa wo nsa yɛɛ dur wɔ mo do: Mo fɔɔfɔɔyɛ daan ɔpɛber kwaweeyɛ.
5. Mekaa mo bɔn kyerɛɛ wo, na m'emumuyɛ no mammfa ennhuntsa: Mesee dɛ, Mebɛka me mbrato makyerɛ EWURADZE; Na ɔwo edze mo bɔn ho emumuyɛ kyɛ me.
6. Iyi ntsi wɔmma obiara a ɔyɛ nyamesuronyi nyi mpaa mma wo wɔ ahohiahiaber mu: Na sɛ ɔhaw pram dɛ esu akɛse a eyir a, orunndu ne nkyɛn.
7. Ɔwo nye mo sumabea; ɔwo bɔkora me efi ɔfona mu: Ɔwo dze nkwagye ndwom botwa mo ho ehyia.
8. Na ɔwo EWURADZE aka dɛ: Mebɛma esua na makyerɛkyerɛ wo kwan a ɔsɛ dɛ efa do: M'enyi wɔ wo do dɛ mubotu wo fo.
9. Mma hom nnyɛ dɛ pɔnkɔ, anaa asoasopɔnkɔ a wonnyi ntseasee: Wɔdze ndabraka na no ho ahoma to hɔn anomu twe hɔn, Annyɛ dɛm a nkyɛ wɔnnkɔtwe abɛn.
10. Yaw pii bɛka ɔdzebɔnyɛnyi: Na nyia ɔdze no werɛ hyɛ EWURADZE mu no dze, adom bɔbɔ no aprɔw.
11. Hom atseneneefo, hom mma hom enyi ngye EWURADZE mu, na hom ndzi ehurusi: Na akomamutseweefo nyina hom mbɔ ose wɔ enyigye ntsi.

## Tsir 33

1. Hom ndzi ehurusi wɔ EWURADZE mu, ao hom atseneneefo Ɔfata hɔn a wɔtsen dɛ woyi ayɛw.
2. Hom mfa nsankutsen nda EWURADZE ase: Hom mfa bɛntasanku a no do ahoma du ntow no ayɛyindwom.
3. Hom ntow ndwom fofor mma no; Hom mbɔ sanku yie nka dede huu ho.
4. Na EWURADZE n'asɛm tsen; Na no ndwuma nyinara da no nokwardzi edzi.
5. EWURADZE dɔ ndzeyɛtsenenee na atsɛntsenenee: Na n'adɔyɛ ahyɛ asaase ma.
6. EWURADZE n'asɛm na ɔdze yɛɛ ɔsor; Na n'anomu ehubɔw na ɔdze yɛɛ no mu dɔm nyinara., #Gye 1.6
7. Ɔka po nsu boa ano dɛ kuw: Na ɔdze n'ebun sie ekyirekyir.
8. Wɔmma asaase nyinara nsuro EWURADZE: Wɔmma hɔn a wɔtse wiadze nyinara mbɔ no ho hu.
9. Na ɔno na ɔka a, ɔba mu; Ɔno na ɔhyɛ a, ogyina pintsinn.
10. EWURADZE ma amanaman egyinatu yɛ kwa: Ɔno na ɔma aman adwen yɛ gyan.
11. EWURADZE n'apam gyina pintsinn daa nyina, N'akoma mu adwen wɔ hɔ ma mbasantsen nyinara.
12. Nhyira aka ɔman a EWURADZE yɛ hɔn Nyankopɔn; Nkorɔfo a wɔasan mu eyi hɔn ayɛ nankasa n'egyapadze no.
13. EWURADZE fi sor na ɔhwɛ; Ɔhwɛ nyimpa mba nyinara;
14. Ofi ne tsenabea na ɔto n'enyi hwɛ Asaase do atsefo nyinara;
15. Ɔno na ɔbɔɔ hɔn nyinara hɔn akoma, Ɔdween hɔn ndwuma nyina ho.
16. Ɔhen bi nndua dɔm dodow do nnya nkwa: Ɔkatakyi nndua ahoɔdzen kɛse do nngye noho.
17. Ɔpɔnkɔ yɛ adze gyangyan ma nkwagye: Nkyii so ɔremmfa n'ahoɔdzen kɛse no nngye obiara.
18. Hwɛ, EWURADZE enyiwa wɔ hɔn a wosuro no do, Ɔwɔ hɔn a hɔn enyi da n'adom kwan no do;
19. Dɛ ɔbɛgye hɔn kra efi owu mu, Na ɔama woenya nkwa wɔ ɔkɔm mu.
20. Hɛn akra twer EWURADZE: Ɔno na ɔyɛ hɛn boafo na hɛn kyɛm.
21. Na hɛn akoma bɔtɔ hɛn yamu wɔ no mu, Osiandɛ yɛdze hɛn werɛ ahyɛ ne dzin krɔnkrɔn no mu.
22. EWURADZE, ma wo mbɔbɔrhu mbra hɛn do, Dɛ mbrɛ yɛdze hɛn enyi ato wo do no.

## Tsir 34

1. Mebɛda EWURADZE ase mber nyinara: N'ayɛyi nnkefi m'anomu da.
2. Me kra hyehyɛ noho wɔ EWURADZE mu: Abrɛfo no bɛtse nka na hɔn enyi agye.
3. Hom nye me ntonton EWURADZE ne kɛseyɛ, Na hom mma yɛmbɔ mu nhuhor ne dzin.
4. Musui frɛɛ EWURADZE, na ɔgyee me do, Na oyii me fii mo suro nyinara mu.
5. Abrɛfo hwɛ no, na oenya akomatɔmu: Na hɔn enyim runngu ase da.
6. Ɔbɔbɔnyi yi tsea mu, na EWURADZE tsie no, Na ɔgye no fi no fona nyinara mu.
7. EWURADZE no bɔfoe no kyer hɔn a wosuro no ho nsera hyia, Na ɔgye hɔn.
8. Ao, hom nsɔ nhwɛ na hom nhu dɛ EWURADZE ye: Osiarfo nye nyimpa a no werɛ hyɛ no mu.
9. Hom n'ahotseweefo, hom nsuro EWURADZE: Na biribi rinnhia hɔn a wosuro no no.
10. Ngyataburwa mpo dzi hia, na ɔkɔm dze hɔn: Naaso hɔn a wɔhwehwɛ EWURADZE dze, adze pa biara rinnhia hɔn da.
11. Mba, hom mbra, hom nyɛ aso mma me; Mebɛkyerɛ hom EWURADZE no suro.
12. Nyimpa mmuana na ɔrohwehwɛ nkwa, Na ɔpɛ nda dodow, na oehu papa?
13. Nna kora wo tɛkyerɛma wɔ bɔn ho, Na w'anofamfa wɔ ndaadaasɛm ho.
14. Yi bɔn akwa, na yɛ papa; Hwehwɛ asomdwee, na tsiw no.
15. EWURADZE n'enyiwa wɔ atseneneefo do. Na n'aso wɔ hɔn sufrɛ do.
16. EWURADZE enyi sa hɔn a wɔyɛ bɔn, Dɛ obotu hɔn ase korakora efi asaase do.
17. Atseneneefo sui frɛe, na EWURADZE tsiei, Na ɔgyee hɔn fii hɔn fona nyinara mu.
18. EWURADZE bɛn hɔn a hɔn akoma abobɔ, Na ɔgye hɔn a hɔn sunsum abotow nkwa.
19. Ɔtseneneenyi n'ahohia dɔɔ so: Naaso EWURADZE yi no fi ne nyinara mu.
20. Ɔkora ne mbiew nyinara: Na hɔn mu kor ara mpo mmbu.
21. Bɔn boku ɔdzebɔnyɛnyi: Na hɔn a wɔtan tseneneenyi no wobobu hɔn fɔ.
22. EWURADZE pon no nkowaa hɔn akra: Na hɔn a wɔdze hɔn werɛ hyɛ no mu no mu biara dze worummbu hɔn fɔ.

## Tsir 35

1. Ao EWURADZE, ɔwoara enye hɔn a wɔnye me dzi esi no nsi: Ɔwoara enye hɔn a wɔnye me ko no nko.
2. Suo kyɛm na nkataenyim mu, Na soɛr gyina bɔboa me.
3. Twe peaa no so, na siw hɔn a wɔtaa mo do no kwan: Se me kra dɛ, Emi nye wo nkwagye.
4. Ma hɔn a wɔrohwehwɛ mu wu no hɔn enyim ngu ase, na fɛr nka hɔn: Ma hɔn a wɔpɛ me bɔn no nsan hɔn ekyir na hɔn enyim ngu ase.
5. Ma wɔnyɛ dɛ ntsɛw wɔ mframa enyim, Na ma EWURADZE no bɔfoe no mbɔ hɔn ngu.
6. Ma hɔn kwan mu nyɛ sum na ɔnyɛ tortor, Na ma EWURADZE no bɔfoe no ntsiw hɔn.
7. Na gyan ara na woesua me efir ehuntsa wɔ mona mu; Gyan ara na woetu mona ama me kra.
8. Ma ɔsɛɛ ndwir hɔn do awora; Na ma n'efir a oesua ehuntsa no mpa hɔnara: Ma wɔnhwe ɔsɛɛ kor noara mu.
9. Nna me kra bedzi ehurusi wɔ EWURADZE mu: N'enyi bɛgye no nkwagye no mu.
10. Me mbiew nyinara bɛse dɛ, Ao EWURADZE, woana na ɔnye wo sɛ? Ɔwo a egye ɔbɔbɔfo fi nyia ɔyɛ dzen dodow ma no no nsamu, Nyew, ɔbɔbɔnyi na hianyi no fi nyia ɔfa no afo no nsamu?
11. Adasefo nkontompɔfo soɛr gyina; Wobisa me ndzɛmba a minnyim ho hwee.
12. Wɔdze bɔn tua me papa kaw, Na wɔma me kra yɛ egyanka.
13. Naaso emi dze, wɔyaree no, mufuraa eyitam: Medze mbuadadzi haaw me kra; Na medze yaw bɔɔ mpaa dzendzenndzen.
14. Meyɛɛ m'adze dɛ gyama ɔyɛ me nyɛnko bi anaa mo nua bi: Mobɔɔ mo mu adze dzii awerɛhow dɛ obi a origyam ne na.
15. Naaso emi dze mokɔr ahokyer mu no, hɔn enyi gyee, na wɔkaa hɔnho boaa ano: Akwasampafo no kaa hɔn ho boaa ano tsiaa me a nna minnyim; Tsetsew ara na wɔtsetseew me, na woenngyaa:
16. Wɔtse dɛ aponto ho daadaa atwetwesifo, Wɔtwɛɛr hɔn se guu mo do.
17. EWURADZE, ebɔhwɛ ara ma ekodu dabɛn? Gye me kra fi hɔn nsɛɛe no mu, Gye me nkwa fi dɛm ngyata yi nsamu
18. Mebɛda wo ase wɔ mboanofo kɛse no mu: Mibeyi wo ayɛw wɔ aman dodow mu.
19. Mma mma hɔn a wɔyɛ m'atamfo atorfo no nnsi me atwetwe; Nkyii so mma mma hɔn a wokyir me kwa no mmbubu me enyikyiw.
20. Osiandɛ wɔnnka asomdwee nsɛm: Na mbom wɔdwen ndaadaasɛm tsia hɔn a wɔdwe wɔ asaase do no.
21. Nyew, wɔhanhan hɔn anomu petoo wɔ mo do; Wɔse dɛ, Ɔyɛ nokwar, hɛn enyiwa hun wo.
22. EWURADZE, ɔwoara ehu, mma nnyɛ komm: EWURADZE, mma mmfi me nkyɛn nnkɔ ekyir.
23. Kenyan woho, na soɛr bobua me atsɛn, Mekyerɛ me Nyankopɔn na m'EWURADZE, bedzi m'asɛm ma me.
24. EWURADZE me Nyankopɔn, bua me atsɛn dɛ mbrɛ wo tsenenee tse, Na mma mma wonnsi me atwetwe.
25. Mma mma wɔnnse wɔ hɔn akoma mu dɛ, Yɛɛ, dza yɛpɛ nye yi: Mma mma wɔnnse dɛ, Yɛamen no.
26. Ma hɔn a hɔn enyi gye mo mbusu ho nyina hɔn enyi nto na hɔn enyim ngu ase: Ma enyito na fɛr mfura hɔn a wodzi mo do ekokrokosɛm no.
27. Ma hɔn a hɔn enyi sɔ me tsenenee mbɔ ose, na wondzi ehurusi: Nyew, ma wɔnse daa dɛ, Wɔntonton EWURADZE, Ɔno a n'enyi sɔ n'akowaa no prɔmprɔmyɛ.
28. Na me tɛkyerɛma bɛkasa wɔ wo tsenenee, Na w'ayɛyi ho adzekyee tsentsen nyinara.

## Tsir 36

1. Omumuyɛnyi ne mbrato kasa wɔ n'akoma mu dɛ, Nyankopɔn ho suro biara nnyi n'enyi do.
2. Osiandɛ obu noho bi wɔ nankasa n'enyi do, Dɛ worunnhu n'emumuyɛ na woekyir.
3. N'anomu nsɛm yɛ emumuyɛsɛm na ndaadaa: Oegyaa dɛ ohu nyansa na ɔyɛ papa.
4. Ɔdwendwen emumuyɛ ho wɔ ne mpa do; Ɔdze noho si ɔkwan a onnye mu; Na onnkyir bɔn.
5. Ao EWURADZE, w'adɔyɛ wɔ sorsor; Wo nokwardzi kodu wimu tɔnn.
6. Wo tsenenee tse dɛ Nyankopɔn mbepɔw; Wo ntsɛmbu yɛ bun a no mu dɔ: EWURADZE, ɔwo na ekora nyimpa na abowa do.
7. Ao Nyankopɔn, mbrɛ w'adɔyɛ dua som bo a: Na adasamba guan dɔ w'atsaban no nwinwin ase.
8. Wo fie mu ndzepa bɛmee hɔn; Na ɔwo ebɛma wɔanom w'enyigye esutsen no.
9. Osiandɛ wo nkyɛn na nkwa nsunyiwa wɔ: Wo kan mu na yebohu kan.
10. Ma w'adɔyɛ ntoa do mma hɔn a wonyim wo; Na wo tsenenee mma hɔn a wɔtsen wɔ akoma mu.
11. Mma mma ntsɛntsɛnnyi anan mmbetsia me, Na mma mma ɔdzebɔnyɛnyi nsa nntwe me nnkɔ.
12. Hɔ na emumuyɛfo atotɔ: Woesun hɔn ahwehwe famu, na worunntum nnsoɛr.

## Tsir 37

1. Mma nnhaw woho wɔ emumuyɛfo ntsi, Nkyii so mma hɔn a wɔbɔ brakyew ho nnyɛ wo ehi.
2. Na ɔrennkyɛr na woetwa hɔn egu dɛ nkyɛkyɛr,
PSA.37.3, Na wɔakyenkyen dɛ haban momon a woetwa. Ɔwo dze, twer EWURADZE, na yɛ papa; Tsena asaase do, na dzi nokwar., #Dwom 37.27
4. Ma w'enyi nka EWURADZE so mu, Na ɔbɛma wo w'akoma n'ebisadze.
5. Fa wo kwan to EWURADZE do; Twer no so, na ɔno na ɔbɛma wo nhyehyɛɛ aba mu.
6. Na ɔbɛma wo tsenenee epue dɛ ekan, Na w'atsɛmbu dɛ wigyinae.
7. Yɛ dzinn wɔ EWURADZE mu, na tweɔn no abotar mu: Mma nnhaw woho wɔ nyia no kwan mu esi no yie ntsi, Wɔ nyimpa a ɔma ne tsirmsɛm bɔn ba mu no ntsi.
8. Ma ebufuw ntɔ, na gyaa akoma bɔn: Mma nnhaw woho, na obowie bɔn nko.
9. Na emumuyɛfo no wobotwa hɔn efi hɔ: Naaso hɔn a wɔtweɔn EWURADZE dze, wobenya asaase no afa., #Dwom 37.11, 22, 29
10. Na aka kakrabaa, na omumuyɛfo nnyi hɔ bio. Nyew, ebɔhwehwɛ ne tsenabea ara yie, naaso nna onnyi hɔ.
11. Na abrɛfo dze wobenya asaase no atsena do; Na wɔagye hɔn enyi wɔ asomdwee pii mu.
12. Omumuyɛnyi bɔ ɔtseneneenyi ho pɔw, Na ɔtwɛr ne se gu no do.
13. Naaso, EWURADZE bɛserew no: Osiandɛ ohu dɛ omumuyɛnyi no ne da reba.
14. Emumuyɛfo atwe afona, na wɔakontom hɔn egyen; Dɛ wɔbɛma ɔbɔbɔnyi na ohianyi ahwe ase, Dɛ woboku hɔn a wɔtsen wɔ ɔkwan no mu:
15. Hɔn afona bɔwɔ hɔnankasa hɔn akoma mu, Na hɔn egyen ebubu.
16. Kakra a ɔtseneneenyi wɔ no, Oye sen emumuyɛfo pii hɔn adze dodow.
17. Osiandɛ omumuyɛnyi basa bobubu; Naaso ɔtseneneenyi dze, EWURADZE wowaaw no.
18. EWURADZE nyim hɔn a wodzi mu hɔn nda: Na hɔn egyapadze bɔko hɔ daa.
19. Hɔn enyi ronnto wɔ mbusu ber mu: Na ɔkɔm nda mu so wɔbɛmee.
20. Na emumuyɛfo dze wɔbɛhera, Na EWURADZE atamfo bɛyɛ dɛ sar do nhyiren: Wɔbɛhyew asa; wɔbɛhyew asa dɛ wusiw.
21. Omumuyɛnyi fɛm, na onntua kaw bio: Naaso ɔtseneneenyi dze ɔyɛ adom, na ɔkyɛ adze.
22. Osiandɛ hɔn a EWURADZE hyira hɔn no na wobenya asaase no atsena do; Naaso hɔn a ɔpaa hɔn no wobotwa hɔn egu.
23. Nyimpa n'anamɔn EWURADZE na otsintsim no; Na n'enyi ka no kwan ho.
24. Kaansa ɔhwe ase mpo a, ɔrennka famu korakora: Osiandɛ EWURADZE dze ne nsa wowaw no.
25. Meyɛɛ abofra, na afei dze mayɛ akɔdaa; Naaso munnhun ɔtseneneenyi a wɔapa no da, Anaadɛ n'asefo a wɔserɛserɛ edziban.
26. Ɔyɛ adom adzekyee nyina, na ɔdze fɛm; Na n'asefo so yɛ esiarfo.
27. Fi bɔn ho, na yɛ papa; Ama aatsena hɔ daapem.
28. Na EWURADZE dɔ atsɛntsenenee, Na ɔmmpa n'ahotseweefo; Ɔkora hɔn do daa: Na omumuyɛnyi n'asefo dze, wobotwa hɔn egu.
29. Atseneneefo benya asaase no afa, Na wɔaatsena mu daa.
30. Ɔtseneneenyi ano ka enyansasɛm, Na ne tɛkyerɛma bu atsɛntsenenee.
31. Na Nyankopɔn mbra wɔ n'akoma mu; N'anamɔn biara renntserew.
32. Omumuyɛnyi tsɛw ɔtseneneenyi, Na ɔhwehwɛ dɛ oku no.
33. Naaso EWURADZE renndan no nngya ne nsamu, Eso sɛ worubu no atsɛn a, orummbu no fɔ.
34. Twer EWURADZE, na fa no kwan do, Na ɔbɛma wo do ma enya asaase no afa. Sɛ otwa emumuyɛfo gu a, ɔwo ibohu.
35. Mehu omumuyɛnyi wɔ tum kɛsenara mu, Na ɔatoto abaw dɛ dua prɔmprɔm bi a oenya esiyie.
36. Na obi kotwaa mu, na hwɛ, onnyi hɔ: Nyew, mohwehwɛɛ no, naaso mennhu no.
37. Bɔ nyia odzi mu no nyikam, na hwɛ nyia ɔtsen no: Na nyimpa no n'ewiei yɛ asomdwee.
38. Na mbratofo dze, wɔbɛsɛɛ hɔn nyinara prɛko: Emumuyɛfo dze, hɔn ase bɛhyew.
39. Na atseneneefo hɔn nkwagye dze ofi EWURADZE: Ɔno na ɔyɛ hɔn akoban wɔ ɔfona ber mu.
40. Na EWURADZE boa hɔn, na oyi hɔn: Oyi hɔn fi emumuyɛfo nsa, na ɔgye hɔn nkwa, Osiandɛ woeguan ekosuma no mu.

## Tsir 38

1. Ao EWURADZE, mma nntwuw m'enyim wɔ ebufuw mu: Nkyii so mma nntsea me wɔ w'ebufuhyew mu.
2. Na w'egyen menaba awowɔ me aka mu, Na wo nsa edwir mo do.
3. Osian w'ebufuhyew ntsi ahoɔdzen bi nnyi mo honam mu; Nkyii so osian mo bɔn ntsi apɔwmudzen bi nnyi me mbiew mu.
4. Na m'emumuyɛ emunam m'etsifi: Ayɛ mo do dur dɛ adzesoadze durdur.
5. Osian mo nkwaseasɛm ntsi, M'epirakur apɔtɔw na ɔbɔn.
6. Mo mu akom na matɔ famu koraa; Adzekyee nyinara medze awerɛhow nenam.
7. Na m'asen mu hyehye me; Na ahoɔdzen bi nnyi mo honam mu.
8. Matɔ bahaw na mebubu posoposo: Makeka mu dzendzen wɔ m'akoma n'ahomtsew ntsi:
9. EWURADZE, m'ahwehwɛdze nyinara wɔ w'enyim; Na mo nkrumsi nnhuntsa wo.
10. M'akoma tow hwim hwim, m'ahoɔdzen apa: M'enyiwa ne kan mpo, no so efi mo ho kɔ.
11. M'adɔfo na me m'anyɛnkofo atwe hɔnho efi me haw ho; Na m'ebusuafo so mpo gyina ekyirekyir.
12. Hɔn so a wɔrohwehwɛ mo wu no esua me mfir; Na hɔn a wɔpɛ me bɔn no ka ebususɛm, Na wɔdwendwen ndaadaasɛm ho adzekyee nyina.
13. Na emi dze metse dɛ otsitsifo a menntse asɛm; Na metse dɛ mmum a ommbue n'ano.
14. Nyew, metse dɛ nyimpa a ɔnntse asɛm, Ntsi munntum nnyi ano.
15. Na ɔwo, Ao EWURADZE, na m'enyi da wo do: Ao, EWURADZE, me Nyankopɔn, ɔwoara bobua.
16. Na mese dɛ, Mma mma wonsi me atwetwe: Sɛ m'anan patser a, mma mma wɔnnhyehyɛ hɔnho wɔ mo do.
17. Na emi dze mereyɛ mahwe ase, Na me yaw wɔ m'enyim daa.
18. Na mebɛka m'emumuyɛ akyerɛ: Mibedzi mo bɔn ho yaw.
19. Na m'atamfo dze, hɔn ho yɛ hyew, na hɔn ho yɛ dzen: Na hɔn a wɔtan me gyan no adɔɔ so.
20. Hɔn so a wɔdze bɔn tua papa kaw no, Wɔyɛ m'atamfo, osiandɛ midzi papa ekyir ntsi.
21. Ao EWURADZE, mma mmpa me: Ao, me Nyankopɔn, mma nnye me ntamu nntwe.
22. Yɛ ntsɛm bɔboa me, Ao EWURADZE, mo nkwagye.

## Tsir 39

1. Mesee dɛ, mobɔhwɛ m'akwan yie, Amma maammfa me tɛkyerɛma annyɛ bɔn: Medze ewur bɔto m'ano, Ber a omumuyɛfo no wɔ m'enyim yi.
2. Motɔɔ mmum komm, mekaa m'ano too mu fii papa mpo ho: Naaso onyanyaan me yaw.
3. M'akoma yɛɛ hyerehyerew wɔ mo mu; Ber a morodwendwen no na ɔsɔɔ dɛ ogya: Na afei medze me tɛkyerɛma kasae:
4. EWURADZE, ma munhu m'ewiei, Na me nda ne nhyehyɛɛ mbrɛ ɔtse; Ma munhu me nda mbrɛ odua yɛ tsia.
5. Hwɛ, ɔwo ayɛ me nda nsatseama nsatseama; Na me mfe nnyɛ hwee wɔ w'enyim: Ampaara, kaansa nyimpa biara gyina hɔ petsee dɛnara mpo a, ɔyɛ ehubɔw koraa.
6. Ampaara, nyimpa biara nenam dɛ nwinwin kwa: Nyew, wɔhaw hɔn werɛ kwa: Wɔhyɛ ahonyadze kuw, naaso wonnyim nyia ɔbɛtase.
7. Na afei, EWURADZE, ebɛnadze na montweɔn? M'enyidado wɔ wo mu.
8. Gye me fi me mbrato nyinara mu: Mma mennyɛ ɔsesɛba mma nkwasea.
9. Motɔɔ mmum, mannhan m'ano; Osiandɛ ɔwo na eyɛe.
10. Yi asotwe fi mo do: Na wo nsaano hwe rehyew me.
11. Sɛ ɔwo edze ntwuwenyim tsea nyimpa wɔ emumuyɛ ntsi a, Ema n'ahoɔfɛw hyew dɛ nsaamaa awe: Ampaara, nyimpa biara yɛ ehubɔw.
12. EWURADZE, tsie me mpaayi, na yɛ aso ma mo sufrɛ; Mma mmua w'ano wɔ me nyinsuwa ho: Na meyɛ ɔhɔho wɔ wo nkyɛn, Ɔmamforanyi, dɛ mbrɛ m'egyanom nyinara yɛe.
13. Ma w'enyi mfi mo do, na ma m'enyim ntsew bio, Ansaana mefi ha akɔ, a wonnkohu me bio.

## Tsir 40

1. Abotar mu na motweɔɔn EWURADZE; Na ɔbrɛɛ n'aso adze maa me, na otsiee mo sufrɛ.
2. Na oyii mo so fii ɔsɛɛ mona no mu, fii adɛtsebir atɛkyɛ no mu; Na ɔdze m'anan sii ɔbotan do, na ɔmaa m'anamɔn tsintsimii.
3. Na ɔdze ndwom fofor bi ahyɛ m'anomu, mekyerɛ hɛn Nyankopɔn ayɛyindwom: Dodowara bohu na woesuro, Na wɔatwer EWURADZE.
4. Osiarfo nye nyimpa a ɔdze EWURADZE ayɛ n'awerɛhyɛmu, Na ommbu ahopɔwfo bi, anaa hɔn a wɔman kedzi ator.
5. EWURADZE, me Nyankopɔn, w'anwanwa ndwuma a ayɛ dɔɔ so, Na w'adwen a ɔwɔ hɛn do: Worunntum nnhyehyɛ no akyerɛpɛn wɔ w'enyim; Sɛ mereka na makasa ho a, Wɔdɔɔ so sen dɛ wobotum kan.
6. Afɔrbɔ na ayɛyɛdze ɔwo nnyi enyigye wɔ mu; Hyew afɔr na bɔn ho afɔr ɔwo emmbisa: Ɔwo na akyerɛ me setsie.
7. Nna mesee dɛ, Hwɛ maba: Nwoma mbobɔwee no mu na wɔakyerɛw wo mbra no wɔ:
8. Me Nyankopɔn, mepɛ dɛ meyɛ wo pɛ, Nyew, wo mbra wɔ m'akoma mu.
9. Maka tsenenee ho asɛmpa wɔ mboanofo kɛse no mu; Hwɛ, merennka m'ano nnto mu, EWURADZE, ɔwoara inyim.
10. Medze wo tsenenee siee m'akoma mu; Maka wo nokwardzi na wo nkwagye akyerɛ: Memmfaa w'adɔyɛ na wo nokwar nnsumaa mboanofo kɛse no.
11. EWURADZE, mma nnkam me w'ayamuhyehye: Ma w'adɔyɛ na wo nokwar nkora mo do daa.
12. Mbusu a wonnyim ano etwa mo ho ehyia, M'emumuyɛ ato me, ma munntum mma m'enyi do; Ɔdɔɔ so sen me tsir do nhwi, na m'akoma apa me.
13. Ao EWURADZE, ma ɔnyɛ wo fɛw dɛ ebɛgye me: Ao EWURADZE, yɛ ntsɛm bɔboa me.
14. Ma hɔn a wɔhwehwɛ me kra asɛɛ no no, Hɔn enyi nto na hɔn enyim ngu ase prɛko: Ma hɔn a wɔpɛ me bɔn no Nsan hɔn ekyir na wɔndan adapaafo.
15. Ma hɔn a wɔse me dɛ, Yɛɛ, yɛɛ, no Hɔn ho ndwuruw hɔn dɛ hɔn enyito ho akatua.
16. Ma hɔn a wɔhwehwɛ wo nyinara ndzi ehurusi na hɔn enyi ngye wo mu: Ma hɔn a wɔdɔ wo nkwagye nse daa dɛ, Wɔntonton EWURADZE.
17. Na emi dze meyɛ ɔbɔbɔfo na ohianyi; Naaso EWURADZE dwen mo ho: Ɔwo nye mo boafo na me gyefo; Ao Me Nyankopɔn, mma nnkyinkyim.

## Tsir 41

1. Osiarfo nye nyia ɔdwen ɔbɔbɔfo do: EWURADZE bɛgye no mbusu da no mu.
2. EWURADZE bɔkora no do, na ɔama no nkwa, na wobehyira no wɔ asaase do; Na ɔwo irinnyi no nnhyɛ n'atamfo hɔn pɛ nsa.
3. EWURADZE bɔwowaw no wɔ yar mpa do: Ne mpa nyinara ɔwo na esɛw wɔ ne yarba mu.
4. Mesee dɛ, EWURADZE, hu me mbɔbɔr: Sa me yarba; na mayɛ bɔn etsia wo.
5. M'atamfo ka mo ho nsɛmbɔn, dɛ, Aber bɛn na obowu ma ne dzin ayew?
6. Na sɛ obi ba bɔhwɛ me a, ɔka atorsɛm; N'akoma tase emumuyɛ ma nankasa noho: Sɛ opue kɔ gua do a, nna ɔkɔbɔ no dawur.
7. Hɔn a wɔtan me no nyinara wɔyɛ huhuhuhu tsia me: Wosusu mo ho bɔn.
8. Wɔse dɛ, Mbusu yarba bi ekitsa no: Na afei ɔda hɔ yi ɔronnsoɛr bio.
9. Nyew, mankasa me nyɛnko berɛbo mpo a mo werɛ wɔ no mu no a odzi m'edziban bi no, Ɔama n'anantsir do etsia me.
10. Na ɔwo, EWURADZE, hu me mbɔbɔr, na ma me do, Ma muntua hɔn ho kaw.
11. Iyi na medze bohu dɛ ɔwo epɛ m'asɛm, Osiandɛ me tamfo rinndzi mo do konyim.
12. Na emi dze, ɔwo na isuo mo mu gyina m'emudzi mu, Na edze me si w'enyim daa nyina.
13. Nhyira nka EWURADZE, Israel Nyankopɔn, Ofi tsetse na ɔdze kesi daa. Amen, na Amen.

## Tsir 42

1. Dɛ mbrɛ ɔtwe haahaw hwehwɛ nwora nsu no, Mbrɛ me kra haahaw hwehwɛ ɔwo nye no, ao, me Nyankopɔn.
2. Nyankopɔn, nkwa Nyankopɔn no, ho nsukɔm dze me kra: Dabɛn na mebɛba ebopue Nyankopɔn enyim?
3. Me nyinsuwa ayɛ m'edziban adzekyee na adzesaa, Mber a wɔsee me daa nyina dɛ, Wo Nyankopɔn wɔ hen no?
4. Iyinom na sɛ mekaa a, nna me kra ridzi awerɛhow no, Mbrɛ misii enye nyimpa petsee no nantsewee na midzii hɔn enyim kɔr Nyankopɔn fie; Yɛdze enyigye na ayɛyindwom ndze, dɛ nyimpa dodow a wɔrehyɛ fa.
5. Ao me kra, ɔyɛ dɛn ntsi na abotow? Na ɔyɛ dɛn ntsi na iridzi mo mu awerɛhow yi? Ma w'enyi nda Nyankopɔn do: na mebɛda ho eyi no ayɛw, Dɛ ɔyɛ m'enyim boafo, na me Nyankopɔn.
6. Me Nyankopɔn, me kra abotow wɔ mo mu: Dɛm ntsi na mifi Jordan asaase do, Na Hermon mbepɔw do, na Mizar koko do mekaa wo.
7. Bun frɛ bun wɔ w'awor ne gyegye ntsi: W'asorɛkye na w'eminiminim nyinara afa mo do.
8. Naaso EWURADZE beyi n'adɔyɛ edzi wɔ adzekyeeber, Na anadwe matow no ndwom, Mekyerɛ mpaa a mibeyi ama mo nkwagye Nyankopɔn no a.
9. Mebɛse Nyankopɔn, mo botan no dɛ, Ɔyɛ dɛn ntsi na wo werɛ efir me yi? Ɔyɛ dɛn ntsi na menam ridzi awerɛhow wɔ ɔtamfo no ne nhyɛdo ntsi yi?
10. Atseetsee a m'atamfo dze hyɛ me ntsi, ɔyɛ me dɛ me mbiew rodwerew; Mber a daa wɔse me dɛ, Wo Nyankopɔn wɔ hen?
11. Me kra, ɔyɛ dɛn ntsi na abotow yi? Na ɔyɛ dɛn ntsi na iridzi mo mu awerɛhow yi? Ma w'enyi nda Nyankopɔn do: na mebɛda ho meyi no ayɛw, Dɛ ɔyɛ m'enyim boafo, na me Nyankopɔn.

## Tsir 43

1. Ao Nyankopɔn, bu me atsɛn na nye ɔman ebusuyɛfo yi ndzi asɛm mma me: Gye me fi nyimpa ɔdaadaafo na osisifo no nsamu.
2. Na ɔwo nye m'ahoɔdzen Nyankopɔn, ɔyɛ dɛn ntsi na atow me akyen? Ɔyɛ dɛn ntsi na menam ridzi awerɛhow wɔ ɔtamfo nhyɛdo ntsi yi?
3. Ma wo kan na wo nokwar mbra; ma wombegya me kwan: Ma wɔmfa me mbra wo bepɔw krɔnkrɔn no do, Na wo ntamadan no mu.
4. Ɔno na mobɔkɔ Nyankopɔn afɔrmbukyia ho, Wɔ m'ehurusi enyigye Nyankopɔn nkyɛn: Na medze nsankutsen beyi wo ayɛw, Ao Nyankopɔn, me Nyankopɔn.
5. Me kra, ɔyɛ dɛn ntsi na iridzi mo mu awerɛhow yi? Ma w'enyi nda Nyankopɔn do; na mebɛda ho eyi no ayɛw, Dɛ ɔyɛ m'enyim boafo, na me Nyankopɔn.

## Tsir 44

1. Yɛdze hɛn aso atse, Ao Nyankopɔn, hɛn egyanom aka akyerɛ hɛn, Dwuma bi a idzii no hɔn ber do, wɔ tsetseberdo no.
2. Ɔwo edze wo nsa paam ananaman na edze wo man tsɛɛw hɔ; Ɔwo ituu aman gui, na hɔn dze etserɛɛw hɔn mu.
3. Na nnyɛ hɔnankasa hɔn afona na wɔdze nyaa asaase no, Nkyii so nnyɛ hɔnankasa hɔn abasa na ɔgyee hɔn nkwa: Na mbom wo nsa enyimfa, na w'abasa, na w'enyim kan a, Osiandɛ wonyaa ɔwo w'enyim enyimpa.
4. Nyankopɔn, ɔwo nye me Hen: Ɔwo na ehyɛ ma Jakob nya konyimdzi.
5. Wo do na yɛnam bosun hɛn atamfo egu famu: Wo dzin do na yɛnam betsiatsia hɔn a wɔsoɛr tsia hɛn no do.
6. Na meremmfa mo werɛ nnhyɛ m'egyen mu, Nkyii so nnyɛ m'afona na ɔbɛgye me nkwa.
7. Na ɔwo na agye hɛn efi hɛn atamfo nsamu, Na ahyɛ hɔn a wɔtan hɛn no enyito.
8. Nyankopɔn, wo mu na yɛahyehyɛ hɛnho daa nyina, Na yɛdze ndaase bɛma wo dzin daapem.
9. Naaso afei ɔwo atow hɛn akyen, na ahyɛ hɛn fɛr, Na ennye hɛn dɔm nnkɔ bio.
10. Ɔwo ma yɛdan hɛn ekyir ma hɛn atamfo: Na hɔn a wɔtan hɛn fow hɛn fa.
11. Ɔwo edze hɛn akyɛ dɛ nguan a wodzi hɔn nam; Na abɔ hɛn apetse amanaman mu.
12. Ɔwo nntɔn wo nkorɔfo nngye hwee, Na hɔn bo mma w'ahonya nndɔɔ so.
13. Ɔwo ama yɛadan sesɛba ama hɛn sɔnmufo, Na hɔn a wɔbɔ hɛn aprɔw hɔn atwetwesi na ehiyi.
14. Ɔwo yɛayɛ fen wɔ amanaman mu, Ema aman wosow hɔn tsir wɔ hɛn ho.
15. M'enyimguase wɔ m'enyim adzekyee nyinara, Na m'enyito akata mo do,
PSA.44.16, Wɔ nyia ɔhyɛ amen na ɔka ebususɛm ndze no ntsi, Wɔ atamfo na werdzifo no ntsi.
17. Iyi nyinara aba hɛn do dze, naaso hɛn werɛ mmfiir wo, Nkyii so yɛnntoo w'ahyɛmu no.
18. Hɛn akoma nnsaan ekyir, Nkyii so hɛn anamɔn nntseer wo kwan ho;
19. Naaso ɔwo ebubu hɛn pasaa wɔ mbrɛ mpataku wɔ, Na edze owu nwinwin akata hɛn do.
20. Sɛ hɛn werɛ efir hɛn Nyankopɔn dzin, Anaa yɛatserɛw hɛn nsamu akyerɛ onyame nanaben bi a;
21. Aso nnyɛ ɔwo Nyankopɔn na ebɔhwehwɛ yi? Na ɔwo na inyim akoma mu esumasɛm.
22. Nyew, ɔwo ntsi na woku hɛn daa nyina; Wobu hɛn dɛ nguan a worukoku hɔn.
23. EWURADZE, soɛr ɛ, ɔyɛ dɛn ntsi na ennkasa hɛnho yi? Soɛr, mma nntow hɛn nnkyen daa.
24. Ɔyɛ dɛn ntsi na ehuntsa w'enyim, Na wo werɛ fir hɛn ahohia na hɛn atseetsee yi?
25. Na hɛn kra abrɛ adze akɔ huntuma mu: Hɛn yafun tar famu.
26. Soɛr bɔboa hɛn, Na pon hɛn wɔ w'adɔyɛ ntsi.

## Tsir 45

1. M'akoma ruhur asɛmpa bu do: Medze m'asɛm yi ma ɔhen: Me tɛkyerɛma yɛ dɛ kyerɛwfo a ne nsa ho yɛ har ne kyerɛwdua.
2. Wo ho yɛ fɛw sen nyimpa mba, Wɔdze enyimnyam ahyɛ w'ano; Dɛm ntsi Nyankopɔn ehyira wo daa no.
3. Ao ɔkatakyi, fa w'afona bɔ w'asen, W'enyimnyam na wo tumdzi no.
4. Na nam wo tumdzi mu tutu kɔ kan dwudwoodwo, Wɔ nokwar na ahobrɛadze na tsenenee ntsi; Na wo nsa enyimfa nkyerɛkyerɛ wo adze a ɔyɛ hu.
5. W'egyen menaba ano yɛ ndam dɛ; Aman hwehwe w'enyim ase; Wɔawowɔ ɔhen atamfo akoma mu.
6. W'ahengua yɛ Nyankopɔn ahengua: W'ahendzi ahempoma yɛ tsenenee ahempoma.
7. Ɔwo adɔ tsenenee, na ekyir emumuyɛ: Dɛm ntsi na Nyankopɔn, wo Nyankopɔn no, Dze enyigye ngo asera wo asen w'asɛfo.
8. Wo ntar nyinara yi eduhuam mɛɛr, alɔe na keesia hua; Nsankutsen fi asombɛn aban no mu bɛma w'enyi agye.
9. Ahemfo mbabaa fora wo mbaa enyimnyamfo mu: Ɔhembaa no gyina w'abanyimfa wɔ Ofir sika mu.
10. Tsie, ao ɔbabaa, dwen ho, na yɛ aso; Eso mma wo werɛ mmfir wankasa wo man, na w'egya fie;
11. Nna ɔhen kɔn bɔdɔ w'ahoɔfɛw: Na ɔno nye wo wura; na som no.
12. Na Taere babaa dze akyɛdze bɛba hɔ; Aman mu ahonyafo mpo bɛserɛ w'enyimtsewee.
13. Ɔhen ne babaa yɛ onyimnyamfo koraa wɔ ahemfie ɔdan mu: N'efuradze wɔdze sika awen mu.
14. Ɔhyɛ awen ntar na wɔdze no bɛbrɛ ɔhen: N'asɛfo mbaabun no a wodzi n'ekyir no Wɔdze hɔn bɛbrɛ wo.
15. Wɔdze enyigye na ehurusi dze hɔn bɛba: Wɔbɛhɛn ɔhen ne fie mu.
16. Wo mba bedzi w'egyanom ananmu; Hɔn na edze hɔn bɛyɛ asaase nyinara do asafohemfo.
17. Mebɛma wɔakaa wo dzin wɔ mbasantsen nyinara mu: Dɛm ntsi aman bɛda wo ase daa daa.

## Tsir 46

1. Nyankopɔn yɛ hɛn guandɔbea na ahoɔdzen, Mprɛmprɛ boafo wɔ ɔfona mu.
2. Dɛm ntsi kaansa asaase enyi dan, Na kaansa mbepɔw tutu kogu po bun mu;
3. Kaansa no mu nsu wor na ohur, Kaansa n'asorɛkye na mbepɔw wosow mpo a, yerunnsuro.
4. Esutsen bi wɔ hɔ, no nworaba ma Nyankopɔn kurow enyi gye, Ɔsorsornyi no ne ntamadan bea krɔnkrɔn no.
5. Nyankopɔn wɔ ne finimfin; na orunntutu: Nyankopɔn bɔboa no anapahema.
6. Amanaman yɛɛ weɔɔ weɔɔ, ahendzi tutui, Na ɔbɔɔ ne ndze mu no, asaase nanee.
7. Dɔm EWURADZE nye hɛn wɔ hɔ, Jakob Nyankopɔn yɛ hɛn abantsentsen.
8. Hom mbra mbɔhwɛ EWURADZE no ndwuma, Ɔsɛɛ kor a ɔama aba asaase do.
9. Ɔma akodzi bɔ adze kodu asaase ano; Obubu egyen mu, na otwitwa mpeaa mu esinesin; Ɔhyew ntseaseanam wɔ ogya mu.
10. Hom nyɛ dzinn, na hom nhu dɛ emi nye Nyankopɔn: Wobohuhor me wɔ asaase do.
11. Dɔm EWURADZE nye hɛn wɔ hɔ; Jakob Nyankopɔn yɛ hɛn abantsentsen.

## Tsir 47

1. Aman nyinara, hom mbɔ hom nsamu; Hom mfa konyim ndze mbɔ ose mma Nyankopɔn.
2. Na EWURADZE, Ɔsorsornyi no, no ho yɛ hu; Ɔyɛ Ɔhen kɛse wɔ asaase nyinara do.
3. Ɔbrɛ aman adze hyɛ hɛn ase, Na ɔdze amanaman hyɛ hɛn ananadze.
4. Ɔsan mu yi hɛn egyapadze ma hɛn, Hɛn, Jakob asefo a wɔsɔ n'enyi.
5. Nyankopɔn dze esebɔ kɔ sor, EWURADZE dze akasamu gyegye kɔ.
6. Hom ntow ayɛyindwom mma Nyankopɔn, hom ntow ayɛyindwom: Hom ntow ayɛyindwom mma hɛn Hen no, hom ntow ayɛyindwom.
7. Na Nyankopɔn nye asaase nyinara do Hen: Hom mfa asanku ntow ayɛyindwom mma no.
8. Nyankopɔn dzi amanaman do hen: Nyankopɔn tse n'ahengua krɔnkrɔn do.
9. Aman ahemfo aboa ano Abɛyɛ Abraham Nyankopɔn ne man: Na asaase do akyɛm dzi wɔ Nyankopɔn; Woehuhor no kɛsenara.

## Tsir 48

1. EWURADZE yɛ kɛse, na ɔsɛ dɛ woyi no ayɛw dɛ, Wɔ hɛn Nyankopɔn kurow no mu, wɔ ne mbepɔw krɔnkrɔn do.
2. Zion, Nyankopɔn ne bepɔw no, Mbrɛ odua krɔn na ɔyɛ fɛw a, Ɔhen kɛse no kurow no dze enyigye brɛ asaase nyina.
3. Nyankopɔn ama woehu no wɔ n'aban no mu dɛ abantsentsen.
4. Na, hwɛ, ahemfo behyiae, Wotwaa mu wii senee.
5. Wohunii, nna hɔn ho boow hɔn; Hɔn bo tui, na woguaan tom tom.
6. Ahopopo kitsaa hɔn hɔ; Yaw a ɔtse dɛ ɔbaa a ɔroko awoo.
7. Tse dɛ mbrɛ boka mframa si Bobɔ Tarsis ahɛn no.
8. Mbrɛ yɛatse no dɛmara so na yeehu no Wɔ dɔm EWURADZE kurow mu, wɔ hɛn Nyankopɔn kurow mu, Nyankopɔn bɛma etsim daa.
9. Nyankopɔn, yɛadwen w'adɔyɛ ho, Wɔ w'asɔrdan mu hɔ.
10. Nyankopɔn, mbrɛ wo dzin tse no, Dɛmara so na w'ayɛyi tse kodu asaase ano: Tsenenee ahyɛ wo nsa enyimfa ma.
11. Ma bepɔw Zion n'enyi ngye, Ma Juda mbabaa ndzi ehurusi, Osian w'atsɛmbu ntsi.
12. Hom nnantsew Zion ho, na wɔnkɔbɔ ho aprɔw: Hom nkan n'abantsentsen.
13. Hom mbɔ n'afasu nyikam yie, Hom nkyin nhwɛ n'aban no mu, Ama hom aaka akyerɛ mbasantsen a wodzi ekyir no.
14. Na Nyankopɔn yi yɛ hɛn Nyankopɔn daa daa: Ɔbɛyɛ hɛn kwankyerɛfo ara ekodu owu mu.

## Tsir 49

1. Aman nyinara, hom ntsie iyi; Hom a hom tse wiadze nyinara, hom nyɛ aso:
2. Enyimdzefo na mbapɔmba, Ahonyafo na ehiafo nyina.
3. M'ano bɛka enyansasɛm; Na m'akoma mu adwendwen ayɛ ntseasee.
4. Mebɛbrɛ m'aso adze metsie abɛbusɛm: Mubobue m'asɛm a no mu yɛ sum do wɔ nsankutsen do.
5. Ebɛnadze ntsi na munsuro wɔ nda bɔn mu, Aber a m'atweefo emumuyɛ etwa mo ho ehyia?
6. Hɔn a wɔdze hɔn werɛ hyɛ hɔn ahonyadze mu, Na wɔhyehyɛ hɔnho wɔ hɔn adzedodow mu,
PSA.49.7, Ampaara, nyimpa biara runntum mmpon no noho da, Eso onnkotum etua ne tsir do kaw ama Nyankopɔn,
PSA.49.8, Osiandɛ nyimpa ne kra no pon som bo kɛse, Na dza obotum etua no nnkotum:
9. Dɛ ɔbɛma ɔaatsena ase afebɔɔ, A ɔnnkɔkɔ owu mu.
10. Nyew, obiara hu dɛ enyansafo mpo wuwu, Na nkwasea na egyimfo nyina so dɛmara, Na wɔdan hɔn ahonyadze gya binom.
11. Kaansa wonyinyaa nsaase dze hɔn edzin totoo do mpo a, Hɔn ndakamona nye hɔn tsenabea afebɔɔ; Na hɔ na wɔbɛtsena ekodu mbasantsen nyinara do.
12. Na nyimpa n'eyiedzi nnkɛma ɔatsena ase daa: Obowu tse dɛ mbowa ara pɛr.
13. Iyi nye nkwaseafo hɔn ewiei: Hɔn a wɔdze hɔn werɛ hyɛ hɔn ahonyadze mu no a.
14. Woebua hɔn dɛ nguankuw ama samanadze; Owu na ɔbɛyɛ hɔn guanhwɛfo na ɔdze hɔn akɔ: Na tseneneefo no benya hɔn do tum anapa; Na hɔn dze, samanadze bɛsɛɛ hɔn bɔbew, na hɔ bɛyɛ hɔn tsenabea.
15. Naaso me kra dze, Nyankopɔn bɛgye no owu nsamu: Na ɔbɛgye me.
16. Sɛ obi nya noho a, mma nnsuro, Aber a ne fie enyimnyam rodɔɔ so no:
17. Na sɛ owu a, ɔremmfa hweeara nnkɔ; N'enyimnyam rinnsian nndzi n'ekyir,
PSA.49.18, Kaansa ɔtse ase no ohyiraa ne kra, Na nyimpa yii no ayɛw, dɛ ɔabɔ noho mbɔdzen mpo a,
PSA.49.19, Ɔbɔkɔ akɛka n'egyanom ebusuasantsen ho, Bea a worunnhu kan ara bio.
20. Nyimpa a ɔwɔ enyidzi mu na onnyi ntseasee no, Ɔtse dɛ mbowa a wowuwu.

## Tsir 50

1. Otumfo Nyankopɔn, mekyerɛ Nyankopɔn, EWURADZE no, akasa, Na ɔafrɛ asaase fi wipuei ekodu n'atɔree.
2. Zion, ahoɔfɛw a ewie pɛyɛ no mu, Nna Nyankopɔn efi ahyerɛn.
3. Hɛn Nyankopɔn reba, na ɔrennyɛ komm: Ogya bedzi n'enyim ahyew adze, Na ehum etu huu etwa no ho ehyia.
4. Ɔbɛfrɛ ɔsorsor wɔ sor, Na asaase, dɛ orubobu ne man atsɛn:
5. Hom mboaboa m'ahotseweefo no ano mma me; Hɔn a wɔnam afɔrbɔ do nye me edzi ahyɛmu no.
6. Na ɔsorsor ka ne tsenenee kyerɛ; Dɛ Nyankopɔn noara na ɔyɛ tsɛmbuafo.
7. Mo nkorɔfo, hom ntsie, na merebɛkasa; Israel e, tsie, na miribedzi wo dase: Emi nye Nyankopɔn, mekyerɛ wo Nyankopɔn no.
8. Murunntwuw w'enyim wɔ wo kum afɔr ntsi, Eso wo hyew afɔr a ɔwɔ m'enyim daa no ntsi.
9. Meremmfa wo fie ɔnantwisaa, Eso wo nguamban mu mpɔnkyenyin.
10. Na kwaa mu mbowa nyina yɛ medze, Na mbepɔw pem do mbowa so.
11. Minyim mbepɔw do ntumbowa nyinara: Na wiramu mbowadoma nyina so medze a.
12. Sɛ ɔkɔm dze me a, merennka nnkyerɛ wo: Osiandɛ wiadze, na ne mayɛ, yɛ medze.
13. Aso mibedzi anantwinyin nam, Anaa mobɔnom mpɔnkye bɔgyaa?
14. Bɔ ndaase afɔr ma Nyankopɔn; Na tua w'anohobadze ma Ɔsorsornyi no:
15. Na frɛ me wɔ hia da no mu; Mebɛgye wo, na ɔwo so ahyɛ me enyimnyam.
16. Na ɔdzebɔnyɛnyi no dze, Nyankopɔn se no dɛ, Ebɛn tum na ewɔ dɛ eka m'ahyɛdze kyerɛ, Nna ɔwo afa m'ahyɛmu ato w'ano yi?
17. Hwɛ dɛ ɔwo kor yi ara ikyir enyimtwuw, Naaso etow me nsɛm gu w'ekyir.
18. Sɛ ihu owifo a, enye no fa nyɛnko, Na wo kyɛfa wɔ awartofo nkyɛn.
19. Ɔwo edze w'anomu ma nsɛmbɔn, Na wo tɛkyerɛma hyehyɛ ndaadaasɛm.
20. Ɔwo etsena ase na eka nsɛm dze tsia wo nua; Na idzi wankasa wo na ba ho anokum.
21. Iyinom na ɔwo ayɛ, na meyɛɛ komm ntsi; Ɔwo isusuu dɛ meyɛ dɛ obi a ɔtse dɛ ɔwoara: Na mebɛka w'enyim, na mataataa no yie wɔ w'enyim.
22. Afei hom ndwen iyi ho, hom a hom werɛ efir Nyankopɔn, Ma maanntsetsew hom mu esinesin a ɔgyefo bi nnyi hɔ.
23. Nyia ɔbɔ ndaase afɔr no ɔhyɛ me enyimnyam; Na nyia osiesie no kwan yie no Mebɛkyerɛ no Nyankopɔn no nkwagye.

## Tsir 51

1. Nyankopɔn, hu me mbɔbɔr dɛ mbrɛ w'adɔyɛ tse: Dɛ mbrɛ wo mbɔbɔrhu no dodow tse no pepa me mbrato.
2. Hohor mo ho koraa fi m'emumuyɛ mu, Na tsew mo ho fi mo bɔn mu.
3. Na muhu me mbrato: Na mo bɔn wɔ m'enyim daa.
4. Ɔwo, woara nkotsee na mayɛ bɔn etsia wo, Na mayɛ dza ɔyɛ mbusu wɔ w'enyi do: Dɛm ntsi sɛ ekasa a, idzi ka, Na ibu atsɛn a, wo ho aatsew.
5. Hwɛ, wɔwoo me wɔ emumuyɛ mu; Na bɔn mu na me na nyinseen me.
6. Hwɛ, ɔwo epɛ nokwar a ɔwɔ akoma mu: Na no mu ehuntsae mu na ebɛma mehu nyansa.
7. Fa odwonhataw tsew mo ho, na mo ho befir: Guar me, na mo ho bɔhoa asen esukwankyɛba.
8. Ma mentse enyigye na ahosɛpɛw nka, Ama mbiew a ɔwo ebubu no no eedzi ehurusi.
9. Yi w'enyi fi mo bɔn ho huntsa, Na pepa m'emumuyɛ nyinara.
10. Ao Nyankopɔn, bɔ akoma a no mu tsew ma me, Na yɛ akoma a ɔtsen fofor wɔ mo mu.
11. Mma nntow me mmfi w'enyim nnkyen; Na nnyi wo krɔnkrɔnyɛ sunsum no mmfi mo mu.
12. Fa wo nkwagye ho enyigye no san ma me bio: Na fa ɔpɛ sunsum suo mo mu.
13. Nna mebɛkyerɛkyerɛ mbratofo w'akwan; Na ndzebɔnyɛfo bɛdan aba wo nkyɛn.
14. Ao Nyankopɔn, ɔwo mo nkwagye Nyankopɔn, yi me fi bɔgya ho asodzi mu; Na me tɛkyerɛma atow wo tsenenee ho huro ndwom.
15. Ao EWURADZE, bue m'anofamfa; Na memfa m'ano nyi w'ayɛyi nkyerɛ.
16. Na ɔwo ammpɛ afɔrbɔ; nkyɛ mobɔbɔ: Ɔwo innyi akɔndɔ wɔ hyew afɔr mu.
17. Nyankopɔn, afɔr a epɛ nye sunsum bobɔe: Ao, Nyankopɔn, akoma a abobɔ na abotow no, ɔwo erommpow.
18. Yɛ Zion yie wɔ w'enyisɔ pa no mu; Tow Jerusalɛm afasu no.
19. Nna ebɛpɛ tsenenee afɔr, ɔhyew afɔr na ɔhyew afɔr mu: Nna wɔdze anantwisaa bɔkɔ w'afɔrmbukyia do.

## Tsir 52

1. Ɔkatakyi, ɔyɛ dɛn ntsi na ituw woho wɔ ewurkadze mu? Nyankopɔn adom wɔ hɔ daa nyina.
2. Wo tɛkyerɛma hyehyɛ ndzebɔnyɛ; Dɛ oyindam a n'ano ndam ndam, odzi nkontompɔsɛm.
3. Ɔwo edɔ bɔn sen papa; Na ator sen dɛ ebɛka dza ɔtsen.
4. Ɔwo edɔ amambɔesɛm ara nko, Ɔwo nkɔnkɔnsa tɛkyerɛma.
5. Nyankopɔn so bodwuruw wo egu famu koraa, Obeyi wo hɔ, na oetu wo efi w'asesee mu. Na oetutu w'ase efi atseasefo asaase do.
6. Atseneneefo no so bohu, na woesuro, Na wɔaserew no, dɛ,
PSA.52.7, Hwɛ, nyimpa a ɔammfa Nyankopɔn annyɛ n'akoban; Na ɔdze no werɛ tweer n'ahonya no dodow, Na ɔhyɛɛ noho dzen wɔ ne ndzebɔnyɛ mu no nye yi.
8. Na emi dze, metse dɛ ngodua prɔmprɔm wɔ Nyankopɔn fie: Medan Nyankopɔn n'adom daa daa nyina.
9. Mebɛda wo ase daa, osiandɛ ɔwoara na ayɛ: Na matweɔn wo dzin, osiandɛ oye, wɔ w'ahotseweefo no enyim.

## Tsir 53

1. Ɔkwasea se wɔ n'akoma mu dɛ, Nyankopɔn nnyi beebi. Wɔaprɔw, na wɔayɛ emumuyɛdze a wokyir; Obi nnyi hɔ a ɔyɛ papa.
2. Nyankopɔn fi sor hwɛ nyimpa mba. Dɛ obohu dɛ obi wɔ hɔ a ɔyɛ badwembanyi, Obi a ɔhwehwɛ Nyankopɔn ekyir kwan a.
3. Hɔn nyina asan ekyir; hɔn nyina ho yɛ nkɔw; Obi nnyi hɔ a ɔyɛ papa, dabida, nnyɛ ɔbaako mpo.
4. Aso emumuyɛfo nnyim dze? Hɔn a wodzi me man dɛ mbrɛ wodzi edziban, Na wɔmmfrɛ Nyankopɔn.
5. Hɔ na wosuro kɛse, wɔ mbrɛ suro bi nnyi: Na Nyankopɔn dze nyia ɔkyer wo do nsera ne mbiew apetse; Ɔwo ahyɛ hɔn enyiwu, osiandɛ Nyankopɔn apow hɔn.
6. Ao, nkyɛ Israel nkwagye eefi Zion aba! Aber a Nyankopɔn dze ne man egyapadze bɛsan aba no, Nna Jakob bedzi ehurusi, na Israel enyi agye.

## Tsir 54

1. Ao Nyankopɔn, dua wo dzin do gye me, Na dua wo tum do dzi m'asɛm.
2. Nyankopɔn, tsie me mpaayi; Yɛ aso ma m'anomu nsɛm.
3. Na ɔnanaben asoɛr etsia me, Na nyimpa akakaben rohwehwɛ me kra: Wɔammfa Nyankopɔn ennsi hɔn enyim.
4. Hwɛ, Nyankopɔn nye mo boafo: EWURADZE nye mo twitwagyefo.
5. Ɔbɛma m'atamfo hɔn mbusu ebua hɔn etsifi: Ɔwoara sɛɛ hɔn wɔ wo nokwar no mu.
6. Mebɛpra me yamu mabɔ wo afɔr; Medze ndaase bɛma wo dzin, Ao EWURADZE, osiandɛ oye.
7. Na eyi me efi ɔfona nyinara mu; Na m'enyiwa ehu m'apɛdze wɔ m'atamfo do.

## Tsir 55

1. Ao, Nyankopɔn, yɛ aso ma me mpaayi; Na mma nnhuntsa woho wɔ mo nkotoserɛ ho.
2. Kyɛn aso ma me, na gye me do: Mo ho nntɔ me wɔ mo nkɔmbɔdzi mu, na misi nkrum;
3. Osian ɔtamfo no ne ndze ntsi; Osian ɔdzebɔnyɛnyi no ne nhyɛdo ntsi; Na wɔtow emumuyɛdze gu mo do, Na ebufuw ntsi wɔtaa mo do.
4. M'akoma ridzi yaw wɔ mo mu: Na owu ho hu atɔ mo do.
5. Osuro na ahopopo aba mo do, Na ahodwuruw akata mo do.
6. Na mesee dɛ, Ao, sɛ mowɔ ebubur atsaban ɛ! Nkyɛ mubotu makɔ beebi, na maakɔhom.
7. Hwɛ, nkyɛ mibekyin makɔ ekyirkyiikyir, Na maakɛtsena sar no do.
8. Nkyɛ mebɛyɛ ntsɛm meguan Mefi mframa dzendzen na ehum no mu.
9. EWURADZE, sɛɛ hɔn, na paapaa hɔn tɛkyerɛma mu, Na mehu akatabansɛm na aperdzi wɔ kurow no mu.
10. Adzekyee na adzesaa wɔnam n'afasu do twa ho hyia: Emumuyɛ na ewurkadze wɔ no mu.
11. Ndzebɔnyɛ wɔ no mu: Nhyɛdo na ndaadaa mmpa m'abɔntsen do.
12. Na nnyɛ ɔtamfo bi na ɔhyɛ me amen; Ɔno dze nkyɛ mobɔsɔw. Nkyii so nnyɛ nyia okyir me no na okunkon noho wɔ mo do; Ɔno dze nkyɛ medze moho bohuntsa no:
13. Na mbom ɔwoara a, ɔdasanyi a menye wo sɛ a, Me gyafo na me nyɛnko brɛbo a.
14. Yedzi tsirmsɛm dɛɛdɛw, Na yɛnye nyimpakuw nantsewee wɔ Nyankopɔn fie a.
15. Ma owu mbra hɔn do, Ma wonsian nkɔ samanadze enyikan: Ma wɔmfa suro nkɔ hɔn ndakamona mu.
16. Na emi dze, mubosu afrɛ Nyankopɔn; Na EWURADZE bɛgye me nkwa.
17. Ewimbir na anapa na wigyinae na mibedzi nkɔmbɔ na mesi nkrum: Na obetsie me ndze.
18. Ɔagye me kra wɔ asomdwee mu efi ɔko a osii m'enyim no mu; Na hɔn a wɔperee tsiaa me dɔɔ so.
19. Nyankopɔn betsie na ɔahaw hɔn, Mekyerɛ nyia ɔtse hɔ fi tsetse no. Osiandɛ wɔyɛ nyimpa a wonnyi nsakyer, Na wonnsuro Nyankopɔn.
20. Me nyɛnko atsen ne nsa wɔ hɔn a wɔnye no tse nsiesie mu do: Ɔato n'ahyɛmudzi.
21. N'ano yɛ dɛfɛɛ dɛ buter, Na n'akoma mu dze ɔko a: Ne nsɛm yɛ bɛtɛɛ sen ngo, Naaso wɔyɛ mfona a wɔatwetwe.
22. Tow w'adzesoa kyen EWURADZE do, na obosuo wo mu: Ɔremma kwan ma ɔtseneneenyi mmfi n'ananmu da.
23. Na ɔwo, Nyankopɔn, edze emumuyɛfo besian ɔsɛɛ mona no mu; Nyimpa bɔgyakafo na adaadaafo rinndzi hɔn nda ne fa mpo; Naaso emi dze, mobɔtwer wo.

## Tsir 56

1. Ao, Nyankopɔn, hu me mbɔbɔr; na ɔdasanyi repɛ amen me: Adzekyee nyina ɔdze ɔko hiahia mo ho.
2. M'atamfo repɛ amen me adzekyee nyina: Na hɔn a wɔama hɔnho do nye me roko dɔɔ so.
3. Ber a musuro no, Medze mo werɛ hyɛ wo mu.
4. Nyankopɔn mu na mibeyi n'asɛm ayɛw: Nyankopɔn mu na medze mo werɛ mahyɛ, murunnsuro; Nyimpa botum ayɛ me dɛn?
5. Adzekyee nyina na wosi me nsɛm tsir adze: Bɔn nko ara na wɔdwen tsia me.
6. Wɔpon hɔnho hyia, wohuntsa hɔnho, Wɔhyɛ m'anamɔn nsew, Dɛ mbrɛ wɔatsɛw me kra.
7. Aso wɔnam emumuyɛ do befi nsa? Ao Nyankopɔn, fa aman hwehwe famu wɔ ebufuw mu.
8. Ɔwo na ibu mo nkwankwambɔ ano; Fa me nyinsuwa gu wo toa mu. Ana wonnyi wo nwoma mu?
9. Ɔno na m'atamfo bɛsan ekyir wɔ da a musu frɛ wo no: Iyi na minyim, dɛ Nyankopɔn wɔ hɔ ma me.
10. Nyankopɔn mu na mibeyi n'asɛm ayɛw: EWURADZE mu na mibeyi n'asɛm ayɛw.
11. Nyankopɔn mu na medze mo werɛ mahyɛ, murunnsuro, Nyimpa botum ayɛ me dɛn?
12. Ao Nyankopɔn, w'anohobadze wɔ mo hɔ: Mobɔbɔ ndaase afɔr ama wo.
13. Na ɔwo na agye me kra efi owu mu: Ana ɔwo innyii m'anan mmfii asehwe mu? Ama maanantsew Nyankopɔn enyim Wɔ nkwa kan no mu.

## Tsir 57

1. Hu me mbɔbɔr, Ao Nyankopɔn, hu me mbɔbɔr; Na wo mu na me kra nya guandɔbew: Nyew, wo ntsaban ase nwinwin mu mibenya mo guandɔbew, Ekodu dɛ mbusu yi botwa mu.
2. Mubosu afrɛ ɔsorsor Nyankopɔn; Mebɛfrɛ Nyankopɔn a ɔma dza ɔahyehyɛ ama me no wie pɛyɛ no.
3. Ɔbɔsoma efi sor abɛgye me nkwa, Aber a nyia ɔrepɛ amen me no rehyɛ ahorba no; Nyankopɔn bɔsoma n'adom na no nokwar,
PSA.57.4, Me kra da ngyata mu, Meda hɔn a wɔato hɔn gya mu, Mekyerɛ nyimpa a hɔn se yɛ mpeaa na egyen, Na hɔn tɛkyerɛma yɛ afona ndam ndam no.
5. Ao Nyankopɔn, kyerɛ wo kɛseyɛ wɔ sorsor, Na w'enyimnyam mbɔ asaase nyinara do.
6. Woesua m'anamɔn efir; Na me kra abrɛ adze: Woetu mona wɔ m'enyim; Naaso hɔnankasa akɔhwehwe mu.
7. M'akoma etsim, Ao Nyankopɔn, m'akoma etsim: Mobɔtow ndwom, nyew, mobɔtow ayɛyindwom.
8. M'enyimnyam, nyan ɛ; bɛnta na nsankutsen, hom nnyan: Emi mankasa so mibenyan ahema.
9. Ao EWURADZE, mebɛda wo ase wɔ aman mu: Mobɔtow ayɛyindwom ama wo wɔ amanaman mu.
10. Osiandɛ w'ehumbɔbɔr so kodu ɔsorsor, Na wo nokwar kodu wimu noho.
11. Ao Nyankopɔn, kyerɛ wo kɛseyɛ wɔ sorsor; Ma w'enyimnyam mbɔ asaase nyinara do.

## Tsir 58

1. Hom etumfo, aso ampa dɛ hom ka nsɛntsenenee? Nyimpa mba, aso atsɛn tsenenee na hom bu yi?
2. Ampaara, hom dzi asɛmbɔn wɔ akoma mu; Hom nsamu akatabansɛm na hom ker dze ma wɔ asaase do.
3. Ndzebɔnyɛfo bɔ ko fi yafun mu: Wɔwo hɔn ara a na wɔafom kwan, ridzi ator.
4. Hɔn bɔr tse dɛ abowatsena no bɔr: Wɔtse dɛ ehurutsia tsitsifo a osisiw n'aso;
5. Wɔnntse nyia ɔkantse no ndze, Kaansa ɔrekantse nyansa mu dɛn ara mpo a.
6. Nyankopɔn, bubu hɔn se wɔ hɔn anomu: EWURADZE, bubu ngyatamburwa se bɔmbɔfo no.
7. Ma wɔnwew dɛ nsu a oruhuam: Sɛ ɔtaa n'egyen a, ma ɔnyɛ dɛ woetwa ano.
8. Ma wɔnyɛ dɛ ɔwaa a ɔnan sen kɔ: Ɔtse dɛ ɔba a ɔbaa apon a oennhu ewia da.
9. Ansaana hom nkutu bɛtse nsoɛ ne hyew no, Ɔdze ekyinmframa bɛpra hɛn akɔ, amon na dza wɔato nyina.
10. Sɛ ɔtseneneenyi hu awerdzi no a, n'enyi bɛgye: Ɔbɔhohor n'anan ho wɔ ndzebɔnyɛfo bɔgyaa mu.
11. Nna nyimpa bɛka dɛ, Ampaara, akatua pa wɔ hɔ ma ɔtseneneenyi: Ampaara, Nyankopɔn bi wɔ hɔ a obu atsɛn wɔ asaase do.

## Tsir 59

1. Ao, me Nyankopɔn, gye me fi m'atamfo nsamu: Fa me sie sor fi hɔn a wɔsoɛr tsia me no nkyɛn.
2. Gye me fi emumuyɛfo nsamu, Na gye me nkwa fi bɔgyapɛfo nsamu.
3. Na hwɛ, wɔtsɛw me kra; Akatakyi boaboa hɔn ano tsia me: Ao, EWURADZE, nnyɛ me mbrato, eso nnyɛ mo bɔn ntsi a.
4. Nnyɛ mo mfom ntsi na wotu mbirika siesie hɔnho: Kenyan wo ho bɔboa me, na hwɛ.
5. Mekyerɛ ɔwo, dɔm EWURADZE Nyankopɔn, Israel Nyankopɔn, Soɛr bɔtwe amanaman nyinara aso: Mma nnhu emumuyɛfo mbrato biara mbɔbɔr.
6. Wɔsan ba ewimbir, wopuow dɛ mbɔdɔm, Na wokyinkyin kurow no mu.
7. Hwɛ, wɔdze hɔn ano wor kasa; Mfona wɔ hɔn anofamfa do: Na hɔn adwen nye dɛ, Woana na ɔtse?
8. Na ɔwo, EWURADZE, ebɛserew hɔn; Ɔwo ibesi amanaman nyinara atwetwe.
9. Ao m'ahoɔdzen, ɔwo na mobɔhwɛ wo kwan: Na ɔwo Nyankopɔn, eyɛ m'abantsentsen.
10. Me Nyankopɔn dze n'adom botwar m'ano: Nyankopɔn bɛma mehu m'apɛdze wɔ m'atsɛweefo ho.
11. Mma nnku hɔn, bɛyɛ na me man werɛ efir: Fa wo tum bɔ hɔn petse, na fa hɔn hwe famu, Ao EWURADZE, hɛn kyɛm.
12. Hɔn anomu nsɛm yɛ nsɛmbɔn, Na mpaa na akɔhwisɛm a wɔka ntsi, Ma wɔnkyer hɔn wɔ hɔn ntsɛn mu ara.
13. Hyew hɔn wɔ ebufuw mu, hyew hɔn, amma wɔaanntsena ase bio, Na ma wonhu dɛ Nyankopɔn na odzi Jakob do hen, Dze kodu asaase ano.
14. Ewimbir biara wɔsan ba, wopuow dɛ mbɔdɔm, Na wokyinkyin kurow no mu.
15. Wɔbɔ nkwankwan hwehwɛ edziban, Na sɛ wɔammee a, wɔtsena hɔ anafua nyinara.
16. Na emi dze mobɔtow w'ahoɔdzen ho ndwom; Nyew, mobɔtow wo mbɔbɔrhu ho ehurusi ndwom anapa: Na ɔwo na ayɛ m'abantsentsen, Na guandɔbew wɔ m'ahokyer da no mu.
17. M'ahoɔdzen, ɔwo na mobɔtow ayɛyindwom ama wo: Na Nyankopɔn nye m'abantsentsen, mo mbɔbɔrhu Nyankopɔn.

## Tsir 60

1. Ao Nyankopɔn, ɔwo atow hɛn akyen, ɔwo egura hɛn egu famu; Wo bo efuw; dan hɛn bra hɛn dzibew bio.
2. Ɔwo ama asaase no ehim; ɔwo apaa mu: Ka mpaapaae no kuakua enyim, na ohihim.
3. Ɔwo ama wo man ehyia nkodzen: Ɔwo ama yɛatɔ ntentan dɛ yɛabow nsa.
4. Ɔwo edze frankaa ama hɔn a wosuro wo, Ama wɔdze aakyerɛ wɔ nokwar no ntsi.
5. Mbrɛ ɔbɛyɛ ma wɔaagye w'adɔfo ntsi, Fa wo nsa enyimfa gye hɛn nkwa, na boa hɛn.
6. Nyankopɔn akasa wɔ no krɔnkrɔnyɛ mu; mibedzi ehurusi: Mebɛkyɛ Sekem mu, na mesusu Sukɔt bɔnsa.
7. Gilead dzi wɔ me, na Manaasɛ dzi wɔ me; Efraim so yɛ me tsir do dadzekyɛw; Juda yɛ m'ahempoma,
PSA.60.8, Moab yɛ m'eguarsɛn; Edom do na mobɔtow mo nsokota akyen; Filistia, bɔ ose wɔ emi ntsi.
9. Woana na ɔdze me bɔkɔ kurow dzendzen no mu? Woana na obegya me akɔ Edom?
10. Ana nnyɛ ɔwo, na atow hɛn akyen yi, Ao Nyankopɔn? Na ɔwo, Nyankopɔn, ennye hɛn dɔm nntu nnkɔ.
11. Bɔboa hɛn ɔtamfo no enyim: Na nyimpa mboa dze kwa.
12. Yɛnam Nyankopɔn do bɛyɛ mbanyindze: Na ɔno nye nyia obetsiatsia hɛn atamfo do.

## Tsir 61

1. Ao, Nyankopɔn, tsie mo sufrɛ; Yɛ aso ma me mpaayi.
2. Mifi asaase ewiei noho na mebɛfrɛ wo ber a m'akoma apa: Gya me kɔ ɔbotan a ɔkrɔn sen me no do.
3. Na ɔwo na ayɛ guansumabea ama me, Abantsentsen a ɔyɛ dzen wɔ atamfo no enyim.
4. Mebɛtsena wo ntamadan mu daa: Wo ntsaban akatado no ase na muboguan madɔ.
5. Na ɔwo, Ao, Nyankopɔn, atse m'anohoba: Ɔwo edze hɔn a wosuro wo dzin no hɔn egyapadze no ama me.
6. Ma ɔhen no nkwa nwar: Na ne mfe nkodu mbasantsen pii.
7. Ma ɔntsena Nyankopɔn enyim daa: Siesie adɔyɛ na nokwar ma wɔnkora no do.
8. Ɔno na mobɔtow ayɛyindwom ama wo dzin daa, Ma maapon m'anohobadze daa daa.

## Tsir 62

1. Nyankopɔn ara na me kra ayɛ komm rohwɛ no: No hɔ na mo nkwagye fi ba.
2. Ɔno nko nye mo botan na mo nkwagye: Ɔno nye m'abantsentsen, mirinnhim ara da.
3. Hom botu ahyɛ ɔbaakofo do ekodu dabɛn, Ma hom nyinara eedwuruw no, Dɛ fasu a ehima, dɛ ban a orugura?
4. Dza wotu ho egyina ara nye dɛ wobosun no efi n'abɔsobea ahwe famu; Hɔn enyi gye atorsɛm ho: Wɔdze hɔn ano hyira, na hɔn mu dze wɔdom.
5. Me kra, yɛ komm hwɛ Nyankopɔn ara: Na m'enyidado fi no hɔ.
6. No nko ara nye mo botan na mo nkwagye: Ɔno nye m'abantsentsen: mirinnhihim.
7. Mo nkwagye na m'enyimnyam wɔ Nyankopɔn nsamu; M'ahoɔdzen botan na mo guandɔbew wɔ Nyankopɔn mu.
8. Aman, hom ntwer no mber nyinara, Hom nhue hom akoma ngu n'enyim: Nyankopɔn yɛ guandɔbew ma hɛn.
9. Ampaara, nyimpa enyimfo yɛ ehubɔw, na nyimpa mbapɔmba yɛ atorfo: Wogu nsɛn mu a wohuan kɔ sor: Wɔyɛ har koraa sen ehubɔw.
10. Mma hom nntwer emimdzi, Na mma hom nnyɛ ahopɔw wɔ adzewia ho: Sɛ ahonyadze dɔɔ so a, mma hom mmfa hom akoma nnto do.
11. Na Nyankopɔn akasa prɛko; Mpɛn ebien na matse iyi; Dɛ tum yɛ Nyankopɔn dze:
12. Eso ɔwo, EWURADZE, na mbɔbɔrhu dzi wɔ wo: Na ɔwo na itua nyimpa biara kaw dɛ mbrɛ n'edwuma tse.

## Tsir 63

1. Ao Nyankopɔn, ɔwo nye me Nyankopɔn, mobɔhwehwɛ wo ahema: Wo ho nsukɔm dze me kra, na mafe wo, Wɔ asaase kɛsɛɛ a atɔ bitsi a nsu nnyi do do.
2. Dɛmara na mahwɛ wo wɔ krɔnkrɔnbea hɔ, Dɛ mubohu wo tum na w'enyimnyam.
3. Ɔnam dɛ w'adɔyɛ ye sen nkwa ntsi: M'anofamfa beyi wo ayɛw.
4. Dɛm ntsi metse ase yi mibehyira wo; Mebɛma me nsa do wɔ wo dzin mu.
5. Ɔbɛmee me kra dɛ ehuor na seradze; Na m'ano dze ahosɛpɛw anofamfa beyi wo ayɛw;
6. Sɛ mekaa wo wɔ me mpa do a, Modwendwen wo ho wɔ anadwe dasu mu.
7. Osiandɛ ɔwo na ayɛ mo boafo, Na wo ntsaban ase nwinwin mu na mibedzi ehurusi.
8. Me kra dzi w'ekyir pɛpɛɛpɛ: Wo nsa enyimfa dze mo mu.
9. Na hɔn a wɔhwehwɛ me kra asɛɛ no no, Wobesian akɔ asaase ase tɔnn.
10. Wobeyi hɔn ama afona no tum: Wɔbɛyɛ mpataku kyɛpɛn.
11. Na ɔhen dze, n'enyi bɛgye wɔ Nyankopɔn mu: Obiara a ɔka ne ntam bɛhyehyɛ noho; Na wobomua hɔn a wodzi atorsɛm ano.

## Tsir 64

1. Tsie me ndze, Ao Nyankopɔn, wɔ mo nkɔmbɔdzi mu: Kora mo nkwa do fi ɔtamfo no ho suro ho.
2. Fa me huntsa fi ndzebɔnyɛfo nsumaa mu egyinatu ho; Fi emumuyɛfo weɔɔ weɔɔ no ho:
3. Hɔn a wɔasew hɔn tɛkyerɛma dɛ afona, Na wɔataataa hɔn awenwen nsɛm dɛ egyen menaba, no:
4. Dɛ wɔbɔtow abɔ nyia odzi mu no wɔ nsumaa mu: Awerɛfir mu na wɔtow bɔ no, na wonnsuro.
5. Wɔhyɛ hɔnho dzen wɔ nsɛmbɔn ho, Wɔkeka mbrɛ wohuntsa sua efir; Wɔse dɛ, Woana na obohu hɔn?
6. Wɔbɔr hwehwɛ emumuyɛ; wɔse dɛ, Yeewie, yɛabɔ mbɔdzen abɔr: Na obiara no mu adwen, na n'akoma mu dɔ.
7. Na Nyankopɔn bɔtow abɔ hɔn; Egyen menaba na wɔdze bepira hɔn awerɛfir mu.
8. Dɛm na wɔbɛma woefintsiw, hɔnankasa hɔn tɛkyerɛma do asɛm betsia hɔn: Hɔn a wohu hɔn nyinara bɔwosow hɔn tsir.
9. Na nyimpa nyinara bosuro; Na wɔaka Nyankopɔn n'edwuma akyerɛ, Na wɔadwen ne nyɛe ho nyansa mu.
10. Ɔtseneneenyi enyi bɛgye wɔ EWURADZE mu, na ɔatwer no; Na akoma mu tseneneefo nyinara bɛhyehyɛ hɔnho.

## Tsir 65

1. Ao Nyankopɔn, ayɛyi yɛ wodze wɔ Zion: Na ɔwo na wɔbɛyɛ anohobadze no ama wo.
2. Ɔwo itsie mpaayi, Wo nkyɛn na honam nyinara bɛba.
3. Sɛ emumuyɛdze dzi mo do nyim a: Ɔwo na ebɛpepa me mbrato.
4. Osiarfo nye nyimpa a ɔwo esan mu yi no, na ema ɔbɛn wo nkyɛn, Ma ɔaatsena w'abanguado: Wo fie ndzepa bɛmee hɛn, W'asɔrfi krɔnkrɔnbea no a.
5. Ɔwo nam ndzɛmba a ɔyɛ hu do bobua hɛn wɔ tsenenee mu, Hɛn nkwagye Nyankopɔn; Ɔwo a eyɛ asaase ano nyinara werɛhyɛmu, Na hɔn a wɔwɔ po do ekyirekyir noho.
6. Ɔwo a edze w'ahoɔdzen dze mbepɔw etsintsim hɔ; Na edze tum emia:
7. Ɔwo a ema po no hurututu, n'asorɛkye n'awor, Na aman hɔn weɔɔweɔɔyɛ taa dzinn.
8. Hɔn so a wɔtse ekyirekyir noho no wosuro wo nsɛnkyerɛdze: Ɔwo ma anapa na ewimbir mfirii dzi ehurusi.
9. Ɔwo na esera asaase, na igugu do nsu, Ɔwo ema no do adze dɔɔ so; Nyankopɔn n'esutsen no nsu ma tɔ: Sɛ iwie asaase no siesie dɛm a, ɔwoara ema hɔn eburow.
10. Ɔwo igugu n'akɔfi do nsu pii; Ɔwo ema n'apɔwapɔw tar: Edze nsutɔree yɛ no bɛtɛɛ; Na ihyira ne fifirii.
11. Edze wo ndzepa abɔ afrenhyia no abɔtsir; Na w'atsempɔn do sosɔw seradze.
12. Wɔsosɔw sar do edzidzibea do: Na akoko dze enyigye emia.
13. Edzidzibea efura mbowakuw; Abɔn no mu so eburow akata do Wodzi ehurusi bɔ ose, wɔtow enyigye ndwom so.

## Tsir 66

1. Asaase nyinara, hom mfa ehurusi mbɔ ose mma Nyankopɔn:
2. Hom ntow ndwom mma ne dzin n'enyimnyam: Hom mma ne nkamfoe nyɛ enyimnyam.
3. Hom nse Nyankopɔn dɛ, Mbrɛ wo ndwuma dua yɛ hu a: Wo tum ne kɛseyɛ ntsi w'atamfo bɛbrɛ hɔnho adze ama wo.
4. Asaase nyinara bɔsɔr wo; Na wɔatow ndwom ama wo; Wɔbɔtow ndwom ama wo dzin.
5. Hom mbra mbɔhwɛ Nyankopɔn no ndwuma; No ho yɛ hu wɔ ne ndzeyɛɛ mu wɔ adasamba ho.
6. Ɔdaan po asaase kɛsɛɛ: Wɔdze anamɔn twaa esutsen no: Hɔ na hɛn enyi gyee no mu.
7. Ɔdze no tum dzi hen daa; N'enyiwa tua amanaman: Mma mma etuatsewfo mmema hɔnho do.
8. Aman, hom nhyira Nyankopɔn, Na hom mma wɔntse n'ayɛyi ndze:
9. Ɔno na ɔdze hɛn aka atseasefo ho, Na ɔmma kwan mma hɛn anan mmpatser.
10. Na ɔwo Nyankopɔn asɔ hɛn ahwɛ: Ɔwo anan hɛn ahwɛ dɛ mbrɛ wɔnan dwetɛ hwɛ.
11. Ɔwo edze hɛn ato efir mu; Ɔwo edze adzesoa pembɔɔ ato hɛn asen.
12. Na ama nyimpa anantsew edua hɛn tsir do; Yɛfaa ogya na nsu mu kɔree. Na ɔwo edze hɛn aba mbrɛ ndzepa ebu do.
13. Medze hyew afɔr bɛba wo fie, Mubotua wo m'anohobadze,
PSA.66.14, Dza m'anofamfa kasae, Na m'ano kae wɔ m'ahohiaber mu no.
15. Medze mbowa a wɔadɔ seradze bɔbɔ wo hyew afɔr, Ɔnye nguannyin huam; Medze anantwisaa nye mpɔnkye bɔbɔ afɔr.
16. Hom a hom suro Nyankopɔn nyinara, hom mbra mbetsie, Na mebɛka dza ɔayɛ ama me akyerɛ hom.
17. Medze m'ano sui frɛɛ no, Na medze me tɛkyerɛma tontoon no.
18. Sɛ mubu emumuyɛ bi wɔ m'akoma mu a, Nkyɛ EWURADZE rinntsie me:
19. Na ampaara Nyankopɔn etsie me; Ɔakyɛn aso ama me mpaabɔ ndze.
20. Nhyira nka Nyankopɔn a Ɔanndan me mpaabɔ enyi, eso oennyi no mbɔbɔrhu emmfi mo do no.

## Tsir 67

1. Nyankopɔn hu hɛn mbɔbɔr na hyira hɛn, Ma w'enyim ntsew wɔ hɛn do.
2. Ama woeehu w'akwan wɔ asaase do, Na wo nkwahosan wɔ amanaman nyinara mu.
3. Ao, Nyankopɔn, ma aman nyi wo ayɛw; Ma aman nyinara nyi wo ayɛw.
4. Ma amanaman enyi ngye na wɔntow ehurusi ndwom: Na ɔwo ibobu aman ntsɛntsenenee, Na akyerɛ asaase do amanaman kwan.
5. Ma aman nyi wo ayɛw Ao, Nyankopɔn; Ma aman nyinara nyi wo ayɛw.
6. Asaase ama no ndɔbaa: Nyankopɔn, mekyerɛ hɛnankasa hɛn Nyankopɔn no, obehyira hɛn.
7. Nyankopɔn behyira hɛn; Ama asaaseanofo nyinara eesuro no.

## Tsir 68

1. Ma Nyankopɔn nsoɛr, ma n'atamfo mpetse; Ma hɔn so a wɔtan no no mfi n'enyim nguan.
2. Dɛ mbrɛ mframa bɔ wusiw kɔ no, dɛmara so na bɔ hɔn kɔ: Dɛ mbrɛ ihua nan wɔ gya enyim no, Dɛmara so na ma ɔdzebɔnyɛnyi nsɛɛ wɔ Nyankopɔn enyim.
3. Na atseneneefo dze, ma hɔn enyi ngye; ma wondzi ehurusi wɔ Nyankopɔn enyim: Nyew, ma wɔmfa ahosɛpɛw ndzi ehurusi.
4. Hom ntow ndwom mma Nyankopɔn, hom ntow ayɛyindwom mma ne dzin: Hom mbɔ ɔtsempɔn kwan mma nyia ɔtse adze do nam sar do no; Ne dzin nye EWURADZE; na hom ndzi n'enyim ehurusi.
5. Ngyanka hɔn egya, na ekunafo hɔn sɛndzifo, Nye Nyankopɔn wɔ ne tsenabew krɔnkrɔn no mu.
6. Nyankopɔn dze ankonam si ebusua mu: Otu adaduafo dze hɔn ba eyiedzi mu: Na etuatsewfo dze, wɔtsena asaase a woetwee do.
7. Nyankopɔn, aber a ɔwo ipuei dzii wo man enyim, Aber a ɔwo ituu ntsen faa sar no do no;
8. Asaase wosowee, Ɔsor so sosɔɔw wɔ Nyankopɔn enyim: Sinai noara mpo wosoow wɔ Nyankopɔn, Israel Nyankopɔn no enyim.
9. Ɔwo, Nyankopɔn, maa nyankom tɔɔ berdzedzeedze, Ɔwo na ehyɛɛ w'egyapadze dzen, aber a ɔtɔɔ bahaw no.
10. Wo mboanofo tsenaa mu: Ɔwo, Nyankopɔn, na isiesiee abɔbɔfo wɔ w'ayamuyie mu.
11. EWURADZE kaa asɛm no; Mbaa a wɔdze nsɛmpa no tahye no wɔyɛ dɔm kɛse.
12. Dɔm ahemfo guanguan, woguanguan: Na nyia ɔtse fie na ɔkyɛ asadze mu.
13. Aber a hom deda nguamban ntamu no, Ɔyɛ dɛ ebubur atsaban a wɔdze dwetɛ egu ho, Na ne ntɛkyerɛ a sika gonn hyerɛn wɔ ho.
14. Aber a Otumfo no bɔɔ ahemfo petsee asaase no do no, Ɔyɛɛ dɛ aber a ɔrotɔ esukwankyɛba gu wɔ Zalmon no.
15. Nyankopɔn bepɔw nye Basan bepɔw no; Bepɔw sorɔnsorɔm Basan.
16. Ɔyɛ dɛn ntsi na hom mbepɔw sorɔnsorɔm hwɛ Bepɔw a Nyankopɔn apɛ dɛ ɔdze yɛ ne tsenabew no enyikankye yi? Ampa, EWURADZE bɛtsena do daa.
17. Nyankopɔn ntseaseanam yɛ apeduonu mpempem mpempem mpo: EWURADZE wɔ hɔn mu, dɛ Sinai krɔnkrɔnbea no mu.
18. Ɔwo afow sor, afa wo ndɔmmumfo no ndɔmmum; Ɔwo akɛgye ayɛyɛdze wɔ nyimpa mu, Nyew, etuatsewfo so mu, ama EWURADZE Nyankopɔn aatsena hɔn nkyɛn.
19. Nhyira nka EWURADZE a ɔsoa hɛn adzesoa ma hɛn daa daa, Mekyerɛ Nyankopɔn no a ɔyɛ hɛn nkwagye no.
20. Nyankopɔn yɛ nkwagye Nyankopɔn ma hɛn; Na EWURADZE no, na otum gye fi owu nsamu.
21. Na Nyankopɔn bɔbɔ n'atamfo tsir ehwira mu, Nyia ɔda ho nam n'afɔdzi mu ne tsir a woesie no tsimum no a.
22. EWURADZE see dɛ, Medze fi Basan bɛba bio, Medze hɔn fi po ebun mu bɛba bio:
23. Ama edze w'anan aabɔ bɔgya mu, Ama wo mbɔdɔm tɛkyerɛma eenya ne kyɛpɛn wɔ w'atamfo ho.
24. Nyankopɔn, woehu wo edzifirii, Mekyerɛ me Nyankopɔn, me Hen, no mpuei a orubopue akɔ no krɔnkrɔnbea no.
25. Adwontofo no dzii enyim, asankubɔfo no dzii ekyir, Wɔ mbabaawa a wɔrowosow nkasaa no hɔn finimfin.
26. Hom nhyira Nyankopɔn wɔ mboanofo no mu, EWURADZE no a, hom a hom fi Israel nsunyiwa no mu.
27. Benjamin ketseaba wɔ hɔ, hɔn do hwɛfo nye no, Juda asafohemfo na hɔn apamfo, Zebulun asafohemfo, Naftali asafohemfo.
28. Ao Nyankopɔn kyerɛ w'ahoɔdzen: Kyerɛ wo tum, Ao Nyankopɔn, dza edze agye hɛn no.
29. Osian w'asɔrfi a ɔwɔ Jerusalɛm ntsi Ahemfo dze akyɛdze bɛbrɛ wo.
30. Twuw ndzɛmbir mu abowa bɔyafo no, Anantwisaa kuw no, ɔnye aman anantwimba no enyim, Wɔdzedze ndwetɛbona robɔsom; Ɔno na ɔabɔ aman a wɔpɛ akodzi no apetse.
31. Ekunyin fi Egypt bɛba; Etiopia bɛyɛ ntsɛm atsen ne nsa ama Nyankopɔn.
32. Asaase do nhenman, hom ntow ndwom mma Nyankopɔn: Hom ntow ayɛyindwom mma EWURADZE;
33. Nyia ɔtse ɔsorsor mu ɔsorsor a ofi tsetse no do no; Hwɛ, ɔbɔ ne ndze mu, na tum ndze a.
34. Hom mfa ahoɔdzen mma Nyankopɔn: N'enyimnyam kata Israel do, Na n'ahoɔdzen wɔ wimu.
35. Nyankopɔn, wo ho yɛ hu wɔ wo mbea krɔnkrɔn do: Israel Nyankopɔn, ɔno na ɔdze ahoɔdzen na tum ma ne man. Nhyira nka Nyankopɔn!

## Tsir 69

1. Ao NYANKOPƆN, gye me nkwa; Na esu no edu me kra mu.
2. Matɔ atɛkyɛ bun mu, mbrɛ gyinabew nnyi: Medu bun mu, mbrɛ nsuyirii kata mo do.
3. Mo sufrɛ ama maberɛ, me meneba mu awew: Mahwɛ me Nyankopɔn kwan araa ma m'enyi ebu.
4. Hɔn a wɔtan me kwa wɔdɔɔ so kyɛn me tsir do nhwi: Hɔn a wɔrepɛ etwa me akyen a wɔyɛ m'atamfo akɔhwifo no, wɔyɛ etumfo: Dza memmfae, nna wɔma mehyɛ ananmu.
5. Nyankopɔn, ɔwoara nyim mo nkwaseasɛm; Na m'afɔdzi nnhuntsa wo.
6. Ao EWURADZE, dɔm Nyankopɔn, mma mma hɔn a wɔtwer wo enyi nnto wɔ emi ntsi: Ao Israel Nyankopɔn, mma mma hɔn a wɔhwehwɛ wo mmfɛr wɔ emi ntsi.
7. Osiandɛ ɔwo ntsi na masɔw ahorbahyɛ; Enyito akata m'enyim.
8. Madan ɔhɔho ama mo nuanom, Na ɔnanaben mama me na ne mba.
9. Na wo fie ho dɔ ahyɛ me mu ma mbordo: Na hɔn a wɔhyɛ wo ahorohoraa hɔn ahorba no hɔn ahorbahyɛ atɔ mo do.
10. Aber a musui, na medze mbuadadzi tseaa me kra no, Ɔdaan ahorbahyɛ maa me.
11. Aber a medze eyitam yɛɛ m'efuradze no, Wodzii mo ho fen.
12. Hɔn a wɔtsetse kuropon ano dzi mo ho asɛm; Na asabokwafo dze me tow ndwom.
13. Na emi dze, ɔwo EWURADZE, na miyi wo mpaa wɔ enyisɔ ber mu: Nyankopɔn, w'adom dodow ntsi Gye me do wɔ wo nkwagye nokwar no mu.
14. Yi me fi atɛkyɛ no mu, na mma mma memmem: Ma wonyi me mfi hɔn a wɔtan me nsamu, na ebun no mu.
15. Mma mma nsuyirii no mmpram mo do, Nkyii so mma mma bun no mmen me; Na mma mma mona no mmua n'ano nnka me nnhyɛ mu.
16. Ao EWURADZE, gye me do; na w'adɔyɛ ye: Dan woho ma me dɛ mbrɛ w'ehumbɔbɔr dodow no tse.
17. Na mma nnyi w'enyim nnhuntsa w'akowaa; Osiandɛ mowɔ ahokyer mu, na gye me do ntsɛntsɛm.
18. Twe pinkyɛn me kra, na bɔpon no: M'atamfo ntsi tɔ mo wer.
19. Ɔwo inyim m'ahoguan, na m'enyito, na me fɛr: M'atamfo nyinara wɔ m'enyim.
20. Ahorbahyɛ atsew m'akoma, na meyar ankasa; Na mohwɛ obi a ɔbɛtse ama me kwan na obi nnyi hɔ; Na akyekyewerɛfo, naaso mennhu obi.
21. Wɔdze bɔwema so yɛ m'edziban; Na mo nsukɔm mu wɔmaa me nsa yerɛyerɛw dɛ monnom.
22. Ma hɔn pon a osi hɔn enyim ndan apafir; Na aber a wɔwɔ asomdwee mu no, ma ɔndan efir.
23. Ma hɔn enyi do nyɛ kusukusu, ama woeennhu adze; Na ma hɔn sisiw mpopo daa.
24. Hue w'ebufuhyew gu hɔn do, Na ma w'ebufuw enyiber nto hɔn.
25. Ma hɔn tsenabea ndan amamfo; Mma mma obiara nntsena hɔn asesee mu.
26. Osiandɛ wɔtaa nyia ɔwoara abɔ no no do: Na wɔka hɔn a ɔwoara epirapira hɔn no hɔn yaw.
27. Fa emumuyɛ ka hɔn emumuyɛ ho: Na mma mma wɔmmba wo tsenenee mu.
28. Ma wonyi hɔn mfi atseasefo nwoma no mu, Na mma wɔmmfa hɔn nnka atseneneefo ho nnkyerɛw.
29. Na emi dze meyɛ ɔbɔbɔnyi na ɔwerɛhonyi: Ao Nyankopɔn, ma wo nkwagye mfa me nsi sorsor.
30. Na medze adwontow ibeyi Nyankopɔn wo dzin ayɛw, Na medze aseda atonton wo.
31. Na ɔbɔsɔ EWURADZE enyi yie asen anantwinyin, Anaa ɔnantwisaa a ɔwɔ mmbɛn na ntɔtse.
32. Aberɛfo ehu, na hɔn enyi agye: Hom a hom hwehwɛ Nyankopɔn ekyir kwan, hom mma hom akoma nnya nkwa.
33. Osiandɛ EWURADZE tsie ehiafo, Na ommbu no nkorɔfo enyimtsia.
34. Wɔmma sor na asaase nkamfo no, Po na dza ɔkeka noho wɔ mu nyina.
35. Na Nyankopɔn bɛgye Zion nkwa, na ɔakyekyer Juda nkurow; Na wɔatsena mu, na wɔafa ayɛ hɔndze.
36. No nkowaa asefo so benya edzi; Na hɔn a wɔdɔ ne dzin no atsena mu.

## Tsir 70

1. Ao NYANKOPƆN, yɛ ntsɛm bɛgye me ae; Yɛ ntsɛm bɔboa me, ao EWURADZE.
2. Ma hɔn a wɔhwehwɛ mo wu no Hɔn enyi nto na hɔn enyim ngu ase: Ma hɔn a wɔpɛ me bɔn no Nsan hɔn ekyir na wɔndan adapaafo.
3. Ma hɔn a wɔse dɛ, Yɛɛ, yɛɛ, no Nsan hɔn ekyir wɔ hɔn enyito ho akatua ntsi.
4. Ma hɔn a wɔhwehwɛ wo nyinara ndzi ehurusi na hɔn enyi ngye wɔ wo mu; Na ma hɔn a wɔdɔ wo nkwagye nka daa dɛ, Ampa Nyankopɔn yɛ kɛse.
5. Na emi dze, meyɛ bɔbɔnyi na hianyi; Ao, Nyankopɔn, yɛ ntsɛm ma me: Na ɔwo nye mo boafo na me gyefo; EWURADZE, mma nnkyinkyim.

## Tsir 71

1. EWURADZE, wo mu na medze mo werɛ hyɛ: Mma mma m'enyim nngu ase dabiarada.
2. Yi me wɔ wo tsenenee mu, na gye me: Brɛ w'aso adze ma me, na gye me nkwa.
3. Yɛ dɛ ɔtsenabea botan a modɔ hɔ daa ma me: Ɔwo ahyɛ dɛ wɔngye me nkwa; Na ɔwo nye mo botan na m'akoban.
4. Ao, me Nyankopɔn, gye me fi ɔdzebɔnyɛfo no nsamu, Gye me fi omumuyɛfo na otsiɔdzenfo nsamu.
5. Na ɔwoara, Ao EWURADZE, Nyankopɔn nye m'enyidado: Nyia mifi mbofrase dze mo werɛ too no do.
6. Ɔwo na mifi yafun mu medze moho tweer wo: Ɔwo nye nyia oyii me fii me na yamu: Ɔwo na mibeyi wo ayɛw daa.
7. Mayɛ dɛ anwanwadze ama dodowara; Na ɔwo nye mo guandɔbea dzendzen.
8. W'ayɛyi bɛhyɛ m'anomu ma, Na ɔnye w'enyidzii adzekyee nyinara.
9. Mma nntow me nnkyen wɔ nkɔdaaber mu, Sɛ m'ahoɔdzen sa a, mma mmpa me.
10. Na m'atamfo ka mo ho asɛm, Na hɔn a wɔtsɛw me kra no bɔ mu tu egyina,
PSA.71.11, Dɛ, Nyankopɔn apa no ntsi, Hom ntsiw no nkyer no; na obi nnyi hɔ a ɔbɛgye no.
12. Nyankopɔn, mma nnye me ntamu nntwe: Me Nyankopɔn, yɛ ntsɛm bɔboa me.
13. Ma hɔn a wɔyɛ m'atamfo no enyi nnto na wɔnnsɛɛ; Ma enyimguase na fɛr nkata hɔn a wɔpɛ me bɔn no do.
14. Na emi dze, mibenya enyidado daa, Na mada ho eyi wo ayɛw mbordo mbordo.
15. M'ano bɛka wo tsenenee, Na wo nkwagye adzekyee nyinara; Na minnyim no dodow.
16. Medze EWURADZE Nyankopɔn n'akatakyidze bɛba: Mobɔbɔ wo tsenenee dzin, mekyerɛ, wo nko wodze no a.
17. Ao, Nyankopɔn, ɔwo na ifi me mbofrase akyerɛkyerɛ me; Na maka w'anwanwa dwuma akyerɛ dze ebodu sesei.
18. Nyew, mo nkɔdaaber na gon mu mpo, Ao, Nyankopɔn, mma mmpa me; Ma onkodu dɛ maka w'ahoɔdzen ho asɛm akyerɛ nkyirmba, Wo tum akyerɛ hɔn a wɔreba nyina.
19. Nyankopɔn, wo tsenenee so wɔ sorsorsor; Ɔwo a ayɛ adze akɛse, Nyankopɔn, woana na ɔtse dɛ ɔwo?
20. Ɔwo a akyerɛ hɛn ɔfona yaayaw pii no, Ebɛma yeenya nkwa bio, Na edze hɛn efi asaase tsirmu aba sor bio.
21. Ɔwo bɛma m'akɛseyɛ adɔɔ so, Na ebɛdan woho bio abɛkyekye mo werɛ.
22. Medze bɛntasanku so beyi wo ayɛw, Mekyerɛ wo nokwar no a, me Nyankopɔn: Ɔwo na medze nsankutsen bɔtow wo ayɛyindwom, Ao, ɔwo Israel Krɔnkrɔnnyi.
23. Sɛ motow ayɛyindwom ma wo a, m'anofamfa ho bɛsɛpɛw no kɛse; Na me kra a ɔwo apon no no.
24. Me tɛkyerɛma so bɛka wo tsenenee ho asɛm adzekyee nyinara: Na hɔn a wɔpɛ me bɔn no, hɔn enyi ato, na hɔn enyim egu ase.

## Tsir 72

1. Nyankopɔn, fa w'atsɛmbu ma ɔhen, Na wo tsenenee ma ɔhen ne ba.
2. Ma ɔmfa tsenenee nhwɛ wo man do, Na ɔmfa atsɛmbu nhwɛ w'abɔbɔfo do,
PSA.72.3, Ma mbepɔw mfa asomdwee mbrɛ ɔman no, Na akoko so mbra wɔ tsenenee mu.
4. Ma ombu ɔman mu abɔbɔfo atsɛn, Ma ɔngye ehiafo mba nkwa, Na ombubu ahyɛdofo no posoposo.
5. Ewia na bosoom da ho wɔ hɔ yi, Ma wonsuro wo wɔ mbasantsen nyinara mu.
6. Ma ɔmbra dɛ nyankom a ɔtɔ gu nkyɛkyɛr a woekruw do do: Dɛ nsu kɛse a ɔtɔ fɔw asaase.
7. N'aber do na ma atseneneefo nyɛ prɔmprɔm; Na asomdwee pii mbra, nkodu dɛ bosoom nnyi hɔ bio.
8. Ma onnya ahendzi so mfi po ho nkesi po ho, Na omfi Esutsen no ho nkesi asaase ano.
9. Ma hɔn a wɔtse sar no do nkotow n'enyim; Na n'atamfo ntafer huntuma.
10. Ma Tarsis na nsupruw mu ahemfo mfa ayɛyɛdze mbra: Na Seba na Seba ahemfo mfa akyɛdze.
11. Nyew, ma ahemfo nyinara ntwa nhwehwe n'enyim: Ma amanaman nyinara nsom no.
12. Sɛ ohianyi su a, ma ɔngye no do; Na bɔbɔnyi a onnyi boafo no so.
13. Ma onhu ɔbrɛfo na ohianyi mbɔbɔr, Na ɔngye ehiafo nkwa.
14. Ma ɔngye hɔn mfi nhyɛdo na akatabansɛm mu; Ma hɔn bɔgyaa nsom bo wɔ n'enyi do:
15. Ma wɔntsena ase, na ɔno na wɔmfa Seba sika bi mma no: Na nyimpa mbɔ mpaa mma no daa; Wonhyira no adzekyee nyinara.
16. Wɔmma eburow piigyan mbra mbepɔw etsifi asaase no do; Na wɔmma no do aba nwosow dɛ Lebanon: Na ekuromfo nyɛ prɔmprɔm dɛ asaase do nkyɛkyɛr.
17. Wɔmma ne dzin ntsena hɔ daa daa, Na ewia wɔ hɔ yi wɔmma ne dzin nwɔw do; Na nyimpa nyinara nhyira hɔnho wɔ no mu; Amanaman mfrɛ no ɔhomkanyi.
18. Nhyira nka EWURADZE Nyankopɔn, Israel Nyankopɔn a No nkotsee na ɔyɛ anwanwadze no:
19. Na nhyira nka n'enyimnyam dzin no daa daa; Na wɔmma n'enyimnyam nhyɛ asaase nyina ma. Amen, na Amen.
20. Jesse ba David ne mpaabɔ abɔ adze.

## Tsir 73

1. Ampaara, Nyankopɔn ye ma Israel, Mekyerɛ hɔn a hɔn akoma mu tsew.
2. Na emi dze, nkyɛ m'anan reyɛ aman; M'anamɔn reyɛ apatser.
3. Na minyaa ahopɔwfo ho ahoɔyaw, Aber a muhun ndzebɔnyɛfo eyiedzi no.
4. Na owungyam bi nnyi hɔn wu mu: Na mbom hɔn ahoɔdzen wɔ hɔ pintsinn.
5. Wonnyi fona mu dɛ nyimpa binom; Nkyii so wonnguan hɔn do dɛ nyimpa binom.
6. Dɛm ntsi ntsɛn tse dɛ ntweaban brabra hɔn kɔn ho; Akatabansɛm kata hɔn ho dɛ atar.
7. Seradze ama hɔn enyiwa apopɔr: Hɔn akoma mu adwendwen bu do.
8. Wosi atwetwe, na ndzebɔnyɛ mu wɔka nhyɛdosɛm: Wɔka ekromponsɛm.
9. Wɔama hɔn ano ato sor, Na hɔn gyirama nenam asaase do.
10. Dɛm ntsi na no nkorɔfo san ba ha: Na wɔsɔn nsu a ofi kɔɔpow a ayɛ ma mu.
11. Na wɔse dɛ, Nyankopɔn si dɛn hu? Ana nyimdzee bi wɔ Ɔsorsornyi no mu?
12. Hwɛ, woyinom nye nyimpa bɔn no; Na hɔn ho dwe hɔn daa ntsi, wɔdɔr wɔ ahonya mu.
13. Ampaara matsew m'akoma ho kwa, Na mahohor me nsa ho wɔ abemdzi mu kwa;
14. Na woeguan mo ho adzekyee nyinara, Na wɔatsea me anapa nyinara.
15. Sɛ mesee dɛ, Mebɛka no dɛm a, Hwɛ, ɔnodze mubotwa wo mbasantsen nkontompɔ.
16. Aber a modween mbrɛ mebɛyɛ ehu yi no, Ɔyɛɛ m'enyi do edwumadzen;
17. Kodur dɛ mokɔr Nyankopɔn n'ahotseweebea no mu hɔ, Na mukohun mbrɛ hɔn ewiei rukowie.
18. Ampaara, edze hɔn esisi beebi mbrɛ ɔyɛ tor: Na ɔwo dze hɔn hwe famu ma wɔsɛɛ.
19. Mbrɛ woedua adan amamfo awerɛfir mu a! Hu ama wɔasa koraa.
20. Dɛ daa a wɔaso enyan; Dɛmara so na ɔwo, EWURADZE, sɛ inyan a, ibobu hɔn suban tootooba.
21. Na ɔyɛɛ m'akoma awerɛhow, Na me nsɛbɛ mu wowɔɔ me:
22. Meyɛɛ dɛ ɔkwasea a minnyim dze; Meyɛɛ dɛ abowa wɔ w'enyim.
23. Naaso mowɔ wo nkyɛn daa: Ɔwo na esuo me nsa enyimfa mu.
24. Ɔwo edze w'apam bɛkyerɛ me kwan, Na n'ekyir no agye me akɔ enyimnyam mu.
25. Woana na mowɔ no wɔ sor ka wo ho? Na obi nnyi asaase do a morohwehwɛ no ka wo ho.
26. Mo honam na m'akoma repa: Na Nyankopɔn nye m'akoma n'ahoɔdzen na me kyɛpɛn daa.
27. Na hwɛ, hɔn a wɔnye wo ntamu twe no wɔbɛsɛɛ: Ɔwo asɛɛ hɔn a wofi wo nkyɛn kɔgor ndwamangor nyinara.
28. Na emi dze, oye ma me dɛ motwe pin Nyankopɔn: Medze EWURADZE Nyankopɔn ayɛ mo guandɔbea, Ama maaka no ndwuma nyinara.

## Tsir 74

1. Nyankopɔn, ɔyɛ dɛn ntsi na atow hɛn akyen koraa yi? Ɔyɛ dɛn ntsi na w'ebufuw rehyew w'edzidzibea do nguan yi?
2. Kaa wo dɔm a etɔɔ hɔn tsetseetse no a Apon hɔn dɛ wɔnyɛ w'egyapadze ebusuakuw no; Na bepɔw Zion a ɔwo etsena do no.
3. Ma w'anan do bra daa amamfo no ho, Ɔtamfo no abɔ mbusu nyinara wɔ krɔnkrɔnbea no mu.
4. W'atamfo atseatsea mu wɔ w'ehyiadzifo mu; Woesisi hɔn mfrankaa ayɛ asɛnkyerɛdze.
5. Wɔyɛɛ dɛ nyimpa a wɔama mbɔndua do sor Robɔtow ndupɔn petsepetse.
6. Na afei no ho edwindze nyinara Wɔdze ekuma na nhamɛr ebubu egu.
7. Wɔato wo krɔnkrɔnbea mu gya; Woegu wo dzin ne tsenabea ho fi akɛka famu mpo.
8. Wɔka no wɔ hɔn akoma mu dɛ, Wɔmma yɛnyɛ hɔn buruburoo prɛko: Wɔahyehyew Nyankopɔn ne nhyiamudan a ɔwɔ asaase no do nyinara.
9. Yennhu hɛn nsɛnkyerɛdze: Nkɔnhyɛnyi bi nnyi hɔ bio; Nkyii so obi nnyi hɛn mu a onyim mbrɛ ɔbɛkyɛr ekesi.
10. Ao, Nyankopɔn, ɔtamfo no nhyɛ amen araa nkesi dabɛn? Aso ɔtamfo nkasa wo dzin ho bɔn daa?
11. Ɔyɛ dɛn ntsi na etwe wo nsa kɔ ekyir, mekyerɛ wo nsa enyimfa no a? Yi fi w'akoko mu na sa hɔn.
12. Naaso Nyankopɔn yɛ Hen fi tsetseetse, Ɔyɛ nkwagye ho edwuma wɔ asaase do.
13. Ɔwo na edze w'ahoɔdzen paa po mu: Ɔwo na ibubu esu mu mbowapɔn etsir.
14. Ɔwo na ibubu dɛnkyɛmnyin tsir posoposo, Ɔwo na edze no yɛɛ edziban maa sar do atsefo.
15. Ɔwo na epaa nsunyiwa na nsuyirii mu: Ɔwo na eweew esutsen a ɔpem daa no.
16. Adzekyee yɛ wodze, adzesaa so wodze a; Ɔwo na esiesie kan na ewia.
17. Ɔwo na etwitwa asaase ahe nyinara: Ɔwo na ayɛ hyewber na awɔwber.
18. Kaa iyi dɛ, ɔtamfo ahyɛ ɔwo EWURADZE ahorba, Na dɛ ɔman nkwasea aka wo dzin ho nsɛmbɔn.
19. Ao, mma nnyi w'atamram no nkwa nnhyɛ abowa bɔyafo no nsa: Mma wo werɛ mmfir w'ehiafo nkwa da.
20. Ma w'enyi mbra ahyɛmu no do: Na akatabansɛm tsenabea ayeyɛ asaase nkukua mu ma.
21. Ao, mma mma nyia wɔhyɛ no do no mmfa enyito nnsan mmba: Ma ɔbɔbɔnyi na ohianyi nkamfo wo dzin.
22. Nyankopɔn, soɛr ɛ, bedzi wankasa w'asɛm: Kaa mbrɛ ɔkwasea no esi rehyɛ wo ahorba adzekyee nyinara.
23. Mma wo werɛ mmfir w'atamfo ndze: Hɔn a wɔsoɛr tsia wo no hɔn weɔɔ weɔɔ a ɔfow sor daa no.

## Tsir 75

1. Nyankopɔn, yɛdze ndaase ma wo; Yɛdze ndaase ma wo, na yɛbɔ wo dzin: Adasa ka w'anwanwa dwuma ho asɛm.
2. Ɔwo se, Sɛ mber a ɔsɛ ba a, Mubobu atsɛn tsenenee mu.
3. Asaase na no do atsefo nyinara huenyan a: Emi na medze no mu edum sisi hɔ.
4. Mese ahopɔwfo dɛ, Mma hom nnyɛ ahopɔw; Na ndzebɔnyɛfo dɛ, Mma hom mma hom ambɛn do:
5. Mma hom mma hom ambɛn do wɔ sor; Mma hom nnkye hom kɔn nnkasa.
6. Na ommfi boka, eso ommfi anee, Eso ommfi pomu na amado ba.
7. Na mbom Nyankopɔn nye ɔtsɛmbuafo: Ɔno na ɔbrɛ ɔbaako adze, na ɔma ɔbaako so do.
8. Na EWURADZE ne nsamu wɔ kɔɔpow bi, na no mu wenyin twa ehur; Aforafora nsa ma, na ohue bi: Ampaara n'ase nsaa mpo, asaase do ndzebɔnyɛfo nyinara bohwiew, na wɔanom.
9. Na emi dze, mebɛka daa, Mobɔtow ayɛyindwom ama Jakob Nyankopɔn.
10. Ndzebɔnyɛfo ambɛn nyinara so mubotwitwa egu; Na atseneneefo ambɛn dze wɔbɛma do wɔ sor.

## Tsir 76

1. Juda na wohun Nyankopɔn: Ne dzin so wɔ Israel.
2. Salem na ne ntamadan si, Na ne tsenabea wɔ Zion.
3. Hɔ na obubuu egyen no n'egyen menaba mu; Kyɛm no, afona no, na ɔsa no.
4. Ɔwo yɛ onyimnyamfo na abɔso sen afonam mbepɔw no mpo.
5. Akokodurfo no wɔafow hɔn, wɔada hɔn nda, Na akatakyi no mu biara ennhu hɔn nsa.
6. Jakob Nyankopɔn, wo nkaenyim ntsi, Na tseaseanam na ɔpɔnkɔ nyina atotɔ nda heii.
7. Ɔwo, mekyerɛ ɔwo, na wo ho yɛ hu: Na sɛ wo bo nya fuw a, woana botum w'enyim gyina?
8. Ɔwo ma wɔtse atsɛmbu fi sor; Asaase suroi, na ɔyɛɛ dzinn.
9. Aber a Nyankopɔn soɛɛr dɛ orubobu atsɛn, Dɛ ɔbɛgye hɔn a wɔdwe wɔ asaase do nyinara nkwa no.
10. Ampaara nyimpa n'ebufuw beyi wo ayɛw: Na ebufuw nkaase no ɔwo besianka.
11. Hom mbɔ anohoba, na hom ntua mma EWURADZE hom Nyankopɔn: Wɔmma hɔn a wɔabɔ no ho aprɔw nyinara mfa akyɛdze mbra nyia no ho yɛ hu no.
12. Nyia otwa asafohemfo sunsum kyen: No ho yɛ hu ma asaase do ahemfo.

## Tsir 77

1. Mubosu afrɛ Nyankopɔn dzendzenndzen; Mekyerɛ Nyankopɔn na medze me ndze bɛfrɛ no, na ɔbɛyɛ aso ama me.
2. Mo fona da mu mohwehwɛɛ EWURADZE: Me nsamu tseen anafua, na ɔannwodow; Me kra poow dɛ obenya awerɛkyekyer.
3. Mekaa Nyankopɔn a, misi apen: Modwendwen a, me kra tɔ bahaw.
4. Ɔwo na edze m'enyisoatsɛw mu ma osi pe: Mafona ma munntum mennkasa.
5. Madwen tsetse nda no ho, Tsetseberdo mfe no ho.
6. Mekaa m'adzesaa mu adwontow no: Modwendween mankasa m'akoma mu; Na mo sunsum hwehwɛɛ mu pɛsɛɛ.
7. Aso EWURADZE bɔtow akyen daa? Aso ɔrennyɛ adom bio?
8. Aso no mbɔbɔrhu etwa mu kɔ kranana? Aso anohoba asa nwionn nwionn?
9. Aso Nyankopɔn no werɛ efir dɛ ɔbɛyɛ adom? Aso ɔdze ebufuw atow n'ayamuhyehye mu?
10. Nna mesee dɛ, Iyi yɛ me awerɛhow; Na mbom mebɛkaa Ɔsorsornyi ne nsa nyimfa mfe no asesa.
11. Mobɔbɔ EWURADZE, mebɛkaa wo ndzeyɛɛ akɛse no; Nyew, mebɛkaa wo tsetse anwanwadze no.
12. Eso mobɔdwendwen wo ndwuma nyinara ho, Na mesina adwen wɔ wo ndzeyɛɛ ho.
13. Ao, Nyankopɔn, wo kwan wɔ ahotseweebea no mu: Woana na ɔyɛ Nyankopɔn kɛse dɛ ɔwo Nyankopɔn?
14. Ɔwo nye Nyankopɔn a eyɛ anwanwadze: Ɔwo ama woehu w'ahoɔdzen wɔ aman mu.
15. Ɔwo edze w'abasa agye wo man, Jakob na Josef mba no.
16. Esuesu no hun wo, Nyankopɔn; Esuesu no hun wo, na wɔkoo awoo: Ebun so ho popoe.
17. Mununkum huee nsu gui; Wimu bobɔɔ mu: W'egyen menaba so fiir edzi.
18. W'asenaman ne ndze wɔ ekyinmframa no mu; Enyinam no gyegyee wiadze do: Asaase ho popoe na ɔwosowee.
19. Wo kwan daa po mu, Na w'atsempɔn daa nsu akɛse no mu, Na woennhu w'anamɔn.
20. Ɔwo enam Moses na Aaron nsa do Gyaa wo man dɛ mbowakuw.

## Tsir 78

1. Ao, me man, hom nyɛ aso mma me nkyerɛkyerɛ: Hom nkyɛn hom aso mma m'anomu nsɛm.
2. Mubobue m'ano wɔ mbɛbu mu; Mebɛka tsetsesɛm a no mu yɛ sum:
3. Dza yɛatse na yeehu, Na hɛn egyanom aka akyerɛ hɛn no.
4. Yɛremmfa nnsuma hɛn mba, Yɛreka EWURADZE ayɛyisɛm kyerɛ nkyirmba, Na n'ahoɔdzen, na n'anwanwa dwuma a ɔayɛ no.
5. Na ɔno na ɔdze mbrasɛm etsintsim wɔ Jakob mu, Na ɔahyɛ mbra wɔ Israel mu, Dza ɔdze hyɛɛ hɛn egyanom, Dɛ wɔmma hɔn mba nhu no:
6. Ama nkyirmba eehu, mekyerɛ mba a wɔbɔwo hɔn no, Hɔn na wɔbɔsoɛr na wɔaka akyerɛ hɔn mba:
7. Ma wɔdze hɔn enyidado ato Nyankopɔn do, Na hɔn werɛ emmfir Nyankopɔn no ndwuma no, Na mbom woedzi ne mbrasɛm do.
8. Na wɔannyɛ dɛ hɔn egyanom, Mbasantsen asoɔdzenfo na etuatsewfo; Mbasantsen a wɔmmfa hɔn akoma nnsi dza ɔtsen do, Na hɔn sunsum nntsintsim wɔ Nyankopɔn afamu no.
9. Efraim mba a woemia kurakura egyen no, Wɔdaan hɔn ekyir wɔ nkoda no mu;
10. Osiandɛ woenndzi Nyankopɔn n'ahyɛmu no do, Na wɔpoow dɛ wɔbɛnantsew ne mbra mu.
11. Hɔn werɛ fiir ne ndzeyɛɛ, Na n'anwanwa ndwuma a ɔdze kyerɛɛ hɔn no.
12. Ahobowdze na ɔyɛɛ no wɔ hɔn egyanom enyim, Wɔ Egypt asaase do, wɔ Zoan mfuwa mu.
13. Ɔpaa po mu, na ɔdze hɔn twaa mu; Na ɔmaa esu no gyinaa dɛ kuw.
14. Ɔdze mununkum gyaa hɔn kwan adzekyee so, Na adzesaa nyinara ɔdze ogya kandzea.
15. Ɔpaapaa abotan mu wɔ sar no do, Na ɔmaa wɔnoom nsu mee dɛ ofi ebun mu.
16. Ɔdze nsutsen so fii ɔbotan mu bae, Na ɔmaa nsu peem dɛ esutsen.
17. Naaso wɔkɔr do araa yɛɛ bɔn tsiaa no, Wɔtseew Ɔsorsornyi no do etua wɔ sar no do.
18. Na wɔsɔɔ Nyankopɔn hwɛe wɔ hɔn akoma mu Dɛ wobisaa edziban maa hɔn akɔndɔ ntsi.
19. Nyew, wɔkasae tsiaa Nyankopɔn; Wɔsee dɛ, Aso Nyankopɔn botum ato pon wɔ sar do?
20. Hwɛ, ɔbɔɔ ɔbotan ma nsu tuei, Na nsutsen pemee; Aso obotum ama boodoo so? Aso obenya nam ama ne man?
21. Dɛm ntsi EWURADZE tsee, na onyaa ebufuw: Na gya sɔe wɔ Jakob do, Na ebufuw so soɛree tsiaa Israel:
22. Osiandɛ wɔanngye Nyankopɔn enndzi, Na wɔammfa hɔn werɛ anntwer no nkwagye.
23. Naaso ɔhyɛɛ wimu wɔ sor, Na obuebuee ɔsor mbobow no;
24. Na ɔtɔr  manna   guu hɔn do dɛ wondzi, Na ɔdze sor eburow bi maa hɔn.
25. Nyimpa dzii akatakyi edziban: Ɔmaa hɔn edziban ma wɔmee.
26. Ɔmaa boka mframa bɔɔ wɔ sor: Na ɔdze no tum gyaa pomu mframa kwan.
27. Ɔtɔr nam so guu hɔn do dɛ huntuma, Na ntɛkyerɛbowa dɛ mpoano anhwea:
28. Na ɔmaa ɔtɔree wɔ hɔn nsera no mu, Dze twaa hɔn tsenabea ho hyiae.
29. Nna wodzidzii mee ara yie; Na ɔmaa hɔn dza hɔn kɔn dɔe.
30. Hɔn akɔndɔ nnyae nngyaae, Na hɔn edziban da ho da hɔn anomu no,
PSA.78.31, Nna Nyankopɔn n'ebufuw soɛree tsiaa hɔn, Na okunkum hɔn mu abran no mu bi, Na ɔbobɔɔ Israel mberantsɛ no hwehwee famu.
32. Iyi nyinara mu no mpo nna wɔda ho yɛ bɔn, Na wɔanngye n'anwanwa dwuma no enndzi.
33. Dɛm ntsi ɔmaa hɔn nda sae wɔ egyangyandze mu, Na hɔn mfe wɔ ehuyidze mu.
34. Aber a okunkum hɔn no, nna wɔhwehwɛɛ n'ekyir kwan: Na wɔsanee hwehwɛɛ Nyankopɔn enyiberdo.
35. Na wɔkaa dɛ Nyankopɔn yɛ hɔn botan, Na Ɔsorsor Nyankopɔn no yɛ hɔn pomfo.
36. Na wɔdze hɔn ano dzɛfɛdzɛfɛɛw no, Na wɔdze hɔn tɛkyerɛma dzii ator kyerɛɛ no.
37. Na hɔn akoma enntsim wɔ no ho, Nkyii so woenndzi nokwar wɔ n'ahyɛmu no mu.
38. Naaso, ɔnodze, ayamuhyehye ahyɛ no ma ntsi, ɔdze hɔn emumuyɛ kyɛe, na ɔannsɛɛ hɔn; Nyew, mber pii na ɔdaan n'ebufuw kɔree, Na oennkenyan n'ebufuhyew nyinara.
39. Na ɔkaa dɛ wɔyɛ honam ara; Mframa a ɔbɔ kɔ, na ɔnnsan mmba bio.
40. Mpɛn ahen ara na wɔanntsew no do etua wɔ sar no do, Na wɔannhow no werɛ wɔ asaase kwawee no do!
41. Na wɔsaan bio bɔsɔɔ Nyankopɔn hwɛe, Na woyii Israel Krɔnkrɔnnyi no ehi.
42. Wɔannkaa no tum, Eso da a ɔgyee hɔn fii hɔn atamfo nsamu no.
43. Mbrɛ ɔyɛɛ ne nsɛnkyerɛdze wɔ Egypt, Na n'anwanwadze wɔ Zoan mfuwa mu;
44. Na ɔdaan hɔn esutsen bɔgya, Na hɔn nsupemee, ma woenntum annom no.
45. Ɔsomaa atsɛn pii wɔ hɔn mu, ma wɔbɔwee hɔn; Na ntwɛr, ma wɔbɛsɛɛ hɔn.
46. Ɔdze hɔn ndɔbaa so maa nkonyinko, Na hɔn edwumadze maa mbɛbɛw.
47. Ɔdze ɔsorbo kum hɔn wenyinndua, Na ɔdze nsukyenkyenee bɔɔ hɔn ankye ndua.
48. Ɔdze hɔn anyɛmbowa so maa ɔsorbo no, Na hɔn mbowakuw maa asenamambo hyew.
49. Ɔtoow n'ebufuw ne hyeehyew no guu hɔn do, Ebufuw, na enyiber, na ahohia, Dɛ abɔfo bɔn a wɔsɛɛ adze.
50. Ɔbɔɔ kwan maa n'ebufuw; Ɔammfa hɔn kra annkam owu, Na oyii hɔn maa owuyarba;
51. Na okum Egypt mbakan nyinara, Hɔn ahoɔdzen ahyɛse wɔ Ham n'asesee mu:
52. Na ogyaa nankasa ne man dɛ nguan, Na ɔkaa hɔn wɔ sar no do dɛ mbowakuw.
53. Na ogyaa hɔn dwudwoodwo kɔree, ma woennsuro hwee: Na hɔn atamfo dze, po kataa hɔn do.
54. Na ɔdze hɔn baa ne he krɔnkrɔn no do, Bepɔw yi a ne nsa enyimfa tɔe no do.
55. Ɔpaam amanaman so wɔ hɔn enyim, Na ɔdze ahoma kyɛe maa hɔn dɛ egyapadze, Na ɔmaa Israel mbusuakuw tsenatsenaa hɔn asesee mu.
56. Naaso wɔsɔɔ Ɔsorsor Nyankopɔn hwɛe na wɔtseew no do etua, Na woenndzi mbrasɛm do;
57. Mbom wɔsaan ekyir, na wotwaa nkontompɔ dɛ hɔn egyanom: Wɔdaan hɔn faa nkyɛn dɛ egyen daadaafo.
58. Na wɔdze hɔn sorɔnsorɔmbea yii no ehi, Na wɔdze hɔn ehonyi a woegu yii no nyinkun.
59. Nyankopɔn tsee iyi no, no bo fuwii, Na Israel he yɛɛ no nkɔw koraa:
60. Ma ntsi ɔdaan Siloh ntamadan gyaae, Asese no a osii no wɔ nyimpa mu no;
61. Na oyii n'ahoɔdzen hyɛɛ ndɔmmum nsa, Na n'enyimnyam hyɛɛ ɔtamfo no nsa.
62. Ogyaa ne man maa afona so; Na no bo fuuw n'egyapadze.
63. Ogya hyeew hɔn mberantsɛ; Na hɔn mbabaawa ennya ayeforhyia ndwom.
64. Hɔn asɔfoe totɔr afona ano; Na hɔn ekunafo enntwa sukwadwom.
65. Nna EWURADZE nyaan dɛ obi a ofi nda mu, Dɛ ɔkatakyi a nsa ama oruhuro.
66. Na ɔbobɔɔ n'atamfo no korakora nkyirnkyir no: Ɔbɔɔ hɔn sɛɛ hɔn daa.
67. Bio so ɔpoow Josef n'asesee, Na ɔannsan mu ennyi Efraim ebusuakuw,
PSA.78.68, Mbom ɔsaan mu yii Juda ebusuakuw, Bepɔw Zion a ɔpɛɛ no no.
69. Na osii no krɔnkrɔnbea dɛ ɔsor, Dɛ asaase a ɔdze etsim hɔ daa no.
70. Ɔsaan mu yii n'akowaa David so, Na oyii no fii nguamban no mu:
71. Ɔdze no fii nguamber a wɔma enumfo hɔn ekyirdzi bae, Dɛ ɔmbɛnyɛn ne man Jakob, na n'egyapadze Israel.
72. Nna ɔnyɛɛn hɔn dɛ mbrɛ n'akoma mu nokwardzi tse; Na ɔnam ne nsa nyimdzee do gyaa hɔn kwan.

## Tsir 79

1. Nyankopɔn, ananaben abɔfora w'egyapadze mu; Woegu w'asɔrfi krɔnkrɔn no ho fi; Wɔama Jerusalɛm ayɛ amamfo.
2. Wɔdze wo nkowaa efun ama ntumbowa edziban, W'ahotseweefo honam ama asaase do mbowadoma.
3. Woehue hɔn bɔgyaa egu dɛ nsu dze etwa Jerusalɛm ho ehyia; Na obi nnyi hɔ a osie hɔn.
4. Yɛayɛ asesɛba dze ama hɛn asɔnmufo, Hɔn a woetwa hɛn ho ehyia si hɛn atwetwe, dzi hɛn ho fɛw.
5. Onkodu dabɛn, Ao, EWURADZE, aso wo bo bofuw daa? Aso wo nyinkun bɛdzɛw dɛ ogya?
6. Hue w'ebufuw gu abosonsɔrfo a wonnyim wo no do, Na nhenman a wɔmmbɔ wo dzin no do.
7. Osiandɛ wɔamen Jakob, Na wɔato n'edzidzibea pan,
PSA.79.8, Mma nnkaa hɛn egyanom emumuyɛ nntsia hɛn; Ma w'ayamuhyehye ntwar hɛn ano ntsɛmara: Na wɔabrɛ hɛn adze koraa dodow.
9. Boa hɛn, ao hɛn nkwagye Nyankopɔn, boa hɛn wɔ wo dzin n'enyimnyam ntsi: Gye hɛn, na wo dzin ntsi, hor hɛn bɔn.
10. Ɔbɛyɛ dɛn ntsi na ebɛma amanaman ase dɛ, Hɔn Nyankopɔn no wɔ hen? Ma wonhu no wɔ amanaman mu wɔ hɛn enyim dɛ Erotɔ wo nkowaa bɔgyaa a wɔka gu no do wer.
11. Ma ɔdaduafo nkrumsi ndu w'enyim; Dɛ mbrɛ w'abasa ne kɛseyɛ tse no kora hɔn a ɔtamfo no repɛ hɔn wu no do;
12. Na ahorbahyɛ a hɛn asɔnmufo hyɛ wo no, EWURADZE, bɔ ho mpɛn esuon gu hɔn tsir do.
13. Nna hɛn, wo man na w'edzidzibea do nguan no Yɛdze ndaase bɛma wo daa; Yɛbɛka w'ayɛyi akyerɛ mbasantsen nyinara.

## Tsir 80

1. Yɛ aso, Ao Israel Guanhwɛfo, Ɔwo a igya Josef dɛ nguankuw; Ɔwo a etse Kerubfo ntamu, hyerɛn pue.
2. Kenyan wo tum, wɔ Efraim na Benjamin na Manaasɛ enyim, Na bra bɛgye hɛn nkwa.
3. Nyankopɔn, fa hɛn san si yie; Na ma w'enyim nhyerɛn, na yebenya nkwa.
4. Ao, Dɔm EWURADZE Nyankopɔn, Onkodu dabɛn na wo bo bofuw etsia wo man hɔn mpaabɔ?
5. Ɔwo edze nyinsu ayɛ edziban ama woedzi, Na ama hɔn nyinsuwa kɔɔpow kɛse ma ma wɔanom.
6. Ɔwo edze hɛn yɛ aperdzi ma hɛn asɔnmufo: Na hɛn atamfo sereserew wɔ hɔnara hɔn mu.
7. Dɔm Nyankopɔn, fa hɛn san si yie; Na ma w'enyim nhyerɛn, na yebenya nkwa.
8. Ɔwo edze wo nkorɔfo dɛ wenyindua fi Egypt bae; Ɔwo epampaam amanaman na etsɛɛw wo man.
9. Ɔwo siesiee n'enyim kwan, Na ɔgyee ndwow, na ɔyɛɛ asaase no ma.
10. Ne nwinwin kataa mbepɔw no do, Na n'abaw tse dɛ Nyankopɔn no dum.
11. Ɔtserɛɛw no ndubaa kodur po ho, Na ne mfefɛwee kodur Esutsen no ho.
12. Afei ɔyɛ dɛn ntsi na ebubu no ho ban, Ma hɔn a wotwa mu wɔ ɔkwan mu nyinara tsetsew no yi?
13. Yambowa fi kwaa mu sɛɛ no, Na mbowa abɔyafo fi haban mu we.
14. Ao, Dɔm Nyankopɔn, yɛserɛ wo, san w'ekyir: Kom w'enyi adze fi sor, na hwɛ, na bɛsera wo wenyindua yi.
15. Wowaw dza wo nsa enyimfa tsɛwee, Na ɔba a afa no ayɛ wodze pintsinn no.
16. Wɔdze ogya ahyew no, woetwa ato famu: W'enyim nkaenyim ntsi wɔasɛɛ.
17. Ma wo nsa nda w'enyimfa nyimpa no do, Ɔnda nyimpa ba a afa no ayɛ wodze pintsinn no do.
18. Ɔno na yennkefi wo nkyɛn akɔ ekyir: Ma yennya nkwa, na yɛbɔbɔ wo dzin.
19. Ao, Dɔm EWURADZE Nyankopɔn, fa hɛn san si yie; Ma w'enyim nhyerɛn, na yebenya nkwa.

## Tsir 81

1. Hom mbɔ mu ntow ndwom mma Nyankopɔn hɛn ahoɔdzen: Hom mbɔ ehurusi ose mma Jakob Nyankopɔn.
2. Hom mfa ndwom, na hom nka mpintsin, Hom mbɔ nsankutsen dɛɛdɛw no nye bɛntasanku no.
3. Hom mbɔ akasamu no mu wɔ bosoom fofor no mu, Bosoom mu no mu, wɔ hɛn afahyɛ da no mu.
4. Na ɔyɛ ahyɛdze ma Israel, Ɔyɛ mbra a Jakob Nyankopɔn ahyɛ.
5. Ɔhyɛɛ no adasedzi wɔ Josef mu, Aber a opuee faa Egypt asaase no do no: Mbrɛ metsee obi a minnyim no ne kasaa.
6. Miyii ne batsir fii adzesoa no ase: Ne nsa fii kɛntsɛn no ho.
7. Ɔwo efrɛe wɔ fona mu, na miyii wo wɔ mu; Megyee wo do wɔ ɔsenaman huntsabea mu; Mosɔɔ wo hwɛe wɔ Meriba nsu no ho.
8. Me man, tsie, mo kɔkɔbɔ: Ao, Israel, sɛ nkyɛ ibetsie me a!
9. Mma nyame, nanaben bi nntsena wo mu; Nkyii so ma nnsɔr nyame nanaben bi.
10. Emi nye EWURADZE wo Nyankopɔn a Medze wo fii Egypt asaase do bae no: Bue w'anomu tɛtɛɛtɛr, na mebɛhyɛ no ma.
11. Naaso me man enntsie me ndze; Na Israel ammpɛ mo ho hwee.
12. Ntsi migyaa hɔn ma wodzii hɔn akomadzen ekyir, Ma wɔnantseew hɔnankasa hɔn apam do.
13. Ao, sɛ nkyɛ me man ritsie me a, Dɛ Israel bɛnantsew m'akwan mu a!
14. Nkyɛ ɔrennkyɛr na mabrɛ hɔn atamfo adze, Na madan me nsa etsia hɔn atamfo.
15. Nkyɛ EWURADZE n'atamfo bɛbrɛ hɔnho adze wɔ n'enyim: Na mobɔtwe hɔn aso daa.
16. Medze ewifua mu ewipa bɛnyɛn wo so: Na medze ɔbotan mu ewo amee wo.

## Tsir 82

1. Nyankopɔn tsena ɔsor mboanofo mu; Obu atsɛn wɔ enyame mu.
2. Onkodu dabɛn na hom bobu ntɛnkyew, Na hom bedzi aboa nyimpa bɔn no?
3. Hom mfa pɛrpɛryɛ ndzi abɔbɔfo na ngyanka asɛm: Hom ndzi nsɛntsenenee mma ɔmandzehunyi na ɔkɔhweaban.
4. Hom mper ngye abɔbɔfo na ehiafo: Hom nhwim hɔn mfi nyimpa bɔn no nsamu.
5. Wonnyim, nkyii so wɔnntse ase; Wodzi sum mu akɔnaaba; Asaase fapem nyinara rihim.
6. Emi dze, mesee dɛ, Hom yɛ enyame, Na hom nyinara yɛ Ɔsorsornyi ne mba.
7. Naaso hom bowu dɛ nyimpa ara, Na hom atotɔ dɛ mbapɔmba mu biara.
8. Ao Nyankopɔn, soɛr ɛ, bu asaase atsɛn; Na ɔwo na ibedzi adze wɔ amanaman nyinara mu.

## Tsir 83

1. Nyankopɔn, mma nnyɛ komm: Mma nnka w'ano nnto mu, anaa nnyɛ dzinn, Ao Nyankopɔn.
2. Na, hwɛ, w'atamfo yɛ weɔɔ weɔɔ: Na hɔn a wokyir wo ama hɔn tsir do.
3. Wɔfa nyansanyansa pam wɔ wo man tsir do, Na wɔbɔ mu tu egyina wɔ hɔn a ehuntsa hɔn no tsir do.
4. Wɔse dɛ, Hom mbra ma yenkruw hɔn ase ma wongyaa dɛ wɔbɛyɛ ɔman; Ama wɔnnkɛkaa Israel dzin bio.
5. Na wɔayɛ adwen kor abɔ mu etu egyina; Wɔkɔ wo tsir do apam:
6. Edom n'asesee nye Ismaelfo; Moab na Hagarfo;
7. Gobal, na Ammon, na Amalek;
8. Filistia ɔnye hɔn a wɔtse Taere: Asiria so dze noho abɔ hɔn ho; Wɔaboa Lot mba.
9. Yɛ hɔn dɛ Midian; Dɛ Sisera, dɛ Jabin, wɔ Kison esutsen ho:
10. Wɔherae wɔ En-dor; Wɔyɛɛ efikyir maa asaase.
11. Yɛ hɔn etsitsir dɛ Oreb na Zeeb; Nyew, hɔn mbapɔmba nyinara dɛ Zeba na Zalmunna:
12. Hɔn a wɔsee dɛ, Hom mma yɛmfa Nyankopɔn ne tsenabea nyɛ hɛndze no.
13. Me Nyankopɔn, yɛ hɔn dɛ huntuma a oridzi kyinhyia; Dɛ mframa enyim ntsɛw.
14. Dɛ gya a ɔhyew kwaa, Na dɛ gyaframee a ɔto mbepɔw mu gya no;
15. Dɛmara na fa w'ehum tsiw hɔn, Na fa wo mframa dzendzen yi hɔn hu.
16. Fa enyimguase hyɛ hɔn atar; Ma wɔnhwehwɛ wo dzin ekyir kwan, Ao, EWURADZE.
17. Ma hɔn enyi nto na hɔn bo ntu daa; Nyew, ma hɔn enyim ngu ase na wɔnhera:
18. Ma woeehu dɛ ɔwo a wo dzin dze EWURADZE no, Ɔwoara nko nye Ɔsorsornyi wɔ asaase nyinara do.

## Tsir 84

1. Ao, Dɔm EWURADZE, Mbrɛ wo ntamadan dua yɛ fɛw a!
2. Me kra kɔn dɔ, nyew, ɔtɔ bitsi mpo wɔ EWURADZE adampan no ntsi; M'akoma na mo honam dzi ehurusi ma tseasefo Nyankopɔn.
3. Nyew, ɔsorɔm enya dan, Na akyemfowa enya berɛbuw ama noho, mbrɛ ɔbɔtow ne mba egu mu, Mekyerɛ w'afɔrmbukyia do a, dɔm EWURADZE, Me hen, na me Nyankopɔn.
4. Esiarfo nye hɔn a wɔtse wo fi mu: Wɔbɔkɔ do eyi wo ayɛw.
5. Osiarfo nye nyimpa a n'ahoɔdzen wɔ wo mu; Zion atsempɔn no wɔ n'akoma mu.
6. Wotwa mu wɔ Nyinsu bɔnsa no mu a wɔdan no bea a mbasu wɔ; Nyew, adɔwnsu dze nhyira kata do.
7. Wɔnantsew fi ahoɔdzen mu kɔ ahoɔdzen mu, Hɔn nyinara bopue Nyankopɔn enyim wɔ Zion.
8. Ao, Dɔm EWURADZE Nyankopɔn, tsie me mpaayi: Ao, Jakob Nyankopɔn, yɛ aso.
9. Hwɛ, ao hɛn akokyɛm Nyankopɔn, Na hwɛ nyia asera no no enyim.
10. Na wo fie dakordzi ye sen apem wɔ ananabea. Mepɛ dɛ meyɛ me Nyankopɔn fi abowano ɔweɔmfo; Sen dɛ mebɛtsena ndzebɔnyɛfo asesee mu.
11. Na EWURADZE Nyankopɔn yɛ ewia na kyɛm: EWURADZE bɛma adom na enyimnyam: Ɔremmfa adze pa biara nnkam hɔn a wɔnantsew tɔɔtsen.
12. Ao, Dɔm EWURADZE, Osiarfo nye nyimpa a ɔtwer wo.

## Tsir 85

1. EWURADZE, ɔwo adom w'asaase: Ɔwo edze Jakob egyapadze asan aba.
2. Ɔwo edze wo man n'emumuyɛ akyɛ, Na akata hɔn bɔn nyinara do.
3. Ɔwo eyi w'ebufuw nyinara kɔ: Na adan woho efi w'ebufuw ne hyeehyew no ho.
4. Fa hɛn san si yie, ao hɛn nkwagye Nyankopɔn, Na ma w'ebufuhyew no a ɔwɔ hɛn do no mbɔ adze.
5. Aso wo bo bofuw hɛn daa? Aso ebɔtwe w'ebufuw no ekodu mbasantsen nyinara do?
6. A eremma hɛn nkwa bio: Ma wo man nndzi ehurusi wɔ wo mu?
7. Kyerɛ hɛn wo mbɔbɔrhu, Ao, EWURADZE, Na dom hɛn wo nkwagye.
8. Na afei mibetsie dza EWURADZE Nyankopɔn bɛka, Ɔbɛka asomdwee nsɛm akyerɛ ne man, na n'ahotseweefo: Wɔnnkɛdan nkɔ nkwaseasɛm ho bio dze a.
9. Ampaara no nkwagye bɛn hɔn a wosuro no no; Ama enyimnyam aatsena hɛn asaase do.
10. Mbɔbɔrhu na nokwar behyia; Tsenenee na asomdwee bedzi hɔnho mfewano.
11. Nokwar befi asaase mu efir; Na tsenenee efi sor ahwɛ famu.
12. Nyew, EWURADZE dze dza oye bɛma; Na hɛn asaase beyi no ndɔbaa.
13. Tsenenee bedzi n'enyim; Na ɔdze hɛn esi n'anamɔn kwan do.

## Tsir 86

1. Ao, EWURADZE, brɛ w'aso adze, na bua me; Na meyɛ ɔbɔbɔnyi na ohianyi.
2. Kora me kra do, na midzi nokwar ma wo: Me Nyankopɔn, gye w'akowaa a ɔdze noho twer wo no nkwa.
3. Ao EWURADZE, hu me mbɔbɔr; Na ɔwo na musu frɛ wo adzekyee nyina.
4. Ma w'akowaa n'enyi ngye; Osiandɛ ɔwo, EWURADZE, na mema me kra do ma wo.
5. Na ɔwo, EWURADZE, iye, na edze kyɛ, Na w'adom dɔɔ so ma hɔn a wɔfrɛ wo nyinara.
6. Ao, EWURADZE, yɛ aso ma me mpaayi; Na tsie mo nkotoserɛ ndze.
7. Mefrɛ wo wɔ mo fona da mu; Osiandɛ ɔwo na egye me do.
8. EWURADZE, obi nntse dɛ ɔwo wɔ enyame mu; Nkyii so ndwuma biara nnyi hɔ a ɔtse dɛ wo ndwuma.
9. Amanaman a ayɛ hɔn bɛba abɔkotow w'enyim, Ao, EWURADZE; Na wɔahyɛ wo dzin enyimnyam.
10. Na ɔwo eso, na eyɛ anwanwadze: Ɔwoara nkotsee nye Nyankopɔn.
11. Kyerɛkyerɛ me wo pɛ; Ao, EWURADZE, ama meetsie wo wɔ nokwar mu: Kyerɛkyerɛ me ma monsom wo nokwar mu.
12. Ao EWURADZE, me Nyankopɔn, medze m'akoma nyina beyi wo ayɛw; Na mebɛhyɛ wo dzin enyimnyam daa daa.
13. Na wo mbɔbɔrhu so wɔ mo do; Na ɔwo eyi me kra efi samanadze n'ase noho.
14. Ao, Nyankopɔn, ntsɛntsɛmfo asoɛr etsia me, Na nyimpa akakaben mboanofo no rohwehwɛ mo nkwa, Na wɔmmfa wo nnsi hɔn enyim.
15. Na ɔwo, EWURADZE, eyɛ Nyankopɔn a ayamuhyehye na adom ahyɛ wo ma, Efa ebufuw nyaa, na wo mbɔbɔrhu na wo nokwar dɔɔ so.
16. Ao, dan w'enyi kyerɛ me, na hu me mbɔbɔr; Fa w'ahoɔdzen ma w'akowaa, Na gye w'afonabaa ba nkwa.
17. Kyerɛ me yieyɛ ho asɛnkyerɛdze bi; Ma hɔn a wokyir me nhu, na hɔn enyi nto, Osiandɛ ɔwo EWURADZE na aboa me, na akyekye mo werɛ.

## Tsir 87

1. Mbepɔw krɔnkrɔn no do na mo kurow fapem si.
2. EWURADZE dɔ Zion mbobotsen Sen Jakob ne tsenabea nyinara.
3. Wɔka wo ho enyimnyamnsɛm, Ao, Nyankopɔn kurow.
4. Mobɔbɔ Egyptfo, Babilɔnfo, Filistiafo, Traefo nye Etiopiafo edzin akyerɛ, Wɔ hɔn a wonyim me mpo a: Oyinom, wɔwoo hɔn hɔ ara.
5. Na Zion ho dze, wɔbɛka dɛ, Oyi ɔno wɔwoo no wɔ no mu; Na Ɔsorsornyi no ankasa na ɔbɛma oetsim.
6. Sɛ EWURADZE rekyerɛw aman edzin a, Ɔbɛka dɛ oyi dze, wɔwoo no wɔ hɔ.
7. Hɔn a wɔtow ndwom na hɔn a wɔsaw nyina bɛse dɛ, Mo nsunyiwa nyinara fi wo mu.

## Tsir 88

1. Ao, EWURADZE, mo nkwagye Nyankopɔn, Musu frɛ wo adzekyee na adzesaa:
2. Ma me mpaabɔ ndu w'enyim, Kyɛn w'aso ma mo sufrɛ:
3. Na ɔfona ahyɛ me kra ma, Na mo nkwa rotwe bɛn samanadze.
4. Wɔakan me afora hɔn a wosian kɔ adakamona mu no; Mayɛ dɛ nyimpa a onnyi boafo:
5. Wɔatow me akyen ewufo mu prododo, Dɛ atɔfo a wɔdeda adakamona mu Hɔn a ɔwo nnkaa hɔn bio, Osiandɛ woetwa hɔn efi wo nsamu.
6. Ɔwo edze me ato mona no ase noho noho, Wɔ sum mu, wɔ ebun no mu.
7. W'ebufuw hyɛ mo do, Dɛ asorɛkye a ɔrepram mo do.
8. Ɔwo eyi m'amanyimfo efi me nkyɛn akɔ ekyirekyir; Ɔwo ayɛ me ekyiwadze ama hɔn: Wɔatow me mu, na munntum mmpue.
9. Awerɛhow ntsi m'enyiwa ayɛ meamea: Dabiara musu frɛ wo, Ao, EWURADZE, Mema me nsa do kyerɛ wo.
10. Aso eyɛ anwanwadze akyerɛ ewufo? Aso hɔn a woewuwu bɔsoɛr eyi wo ayɛw?
11. Aso wɔbɛka w'adɔyɛ akyerɛ wɔ adakamona mu? Anaa wo nokwardzi wɔ Ɔsɛɛ mu?
12. Aso wobohu w'anwanwadze wɔ sum no mu? Na wo tsenenee wɔ awerɛfir asaase no do?
13. Naaso emi dze, ɔwo, EWURADZE, na musu frɛ wo, Na me mpaabɔ bodu w'enyim anapa.
14. Ao EWURADZE, ɔyɛ dɛn ntsi na etow me kyen dɛm yi? Ɔyɛ dɛn ntsi na edze w'enyim ehuntsa me yi?
15. Fitsi mo mbofraber mu na mehu amandze na owu abɛn me: Morosɔw wo ho hu na mayɛ hahaaha.
16. W'ebufuw hyeehyew no abɔ afa me tsir do; W'ahoɔhu etwa me akyen.
17. Wotwa mo ho hyia dɛ nsu adzekyee nyinara; Wɔbɔ mu twa mo ho kɔntɔnkrɔn.
18. Ɔwo ama adɔfo na anyɛnko nyina apow me, Na m'amanyimfo kɔ sum mu.

## Tsir 89

1. Mobɔtow w'ehumbɔbɔr ho ndwom daa, Ao, EWURADZE: M'ano na medze mebɛma woehu wo nokwardzi ekodu mbasantsen nyinara do.
2. Osiandɛ w'adɔyɛ kɛse no tsim hɔ daa; Wo nokwardzi tsim hɔ dzendzenndzen dɛ wimu.
3. Ɔwo aka dɛ; Menye nyia masan mu eyi no no edzi ahyɛmu, Maka ntam akyerɛ m'akowaa David;
4. Mebɛma w'asefo etsintsim daa, Na mama w'ahengua esi hɔ ekodu mbasantsen nyinara do.
5. Na ɔsor beyi w'anwanwadze ayɛw daa, EWURADZE, Wo nokwardzi so wɔ wo krɔnkrɔmfo ehyiadzi mu.
6. Na woana na ɔwɔ wimu a wɔdze no bɔto EWURADZE ho? Woana na ɔtse dɛ EWURADZE wɔ enyame mba mu,
PSA.89.7, Nyankopɔn a no ho yɛ hu wɔ krɔnkrɔmfo apam mu, Na wosuro no sen hɔn a wɔabɔ no ho aprɔw nyinara?
8. Ao, Dɔm EWURADZE Nyankopɔn, Woana na ɔyɛ ɔkatakyi tse dɛ ɔwo, EWURADZE? Na wo nokwardzi etwa wo ho ehyia.
9. Ɔwo na ehyɛ po ne gyigyeegyeyɛ do: Sɛ n'asorɛkye soɛr a, ɔwo na edwedwe ano.
10. Ɔwo na ebubu Rahab posoposo dɛ obi a ɔatɔ; Ɔwo na edze w'ahoɔdzen abasa abɔ w'atamfo apetse.
11. Ɔsor yɛ wodze, asaase so yɛ wodze: Wiadze na ne mayɛ, ɔwo na etoo ase.
12. Kwaamu afamu na pomu afamu, ɔwoara na ebɔe: Tabor na Hermon dzi ehurusi wɔ wo dzin mu.
13. Ɔwo na ewɔ tum abasa: Wo tum yɛ kɛse na ɔbor adze nyina do
14. Tsenenee na atsɛmbu yɛ w'ahengua ne fapem: Mbɔbɔrhu na nokwar dzi w'enyim kan.
15. Nhyira nye ɔman a wonyim mbrɛ wosi tow wo ho ayɛyi: Ao, EWURADZE, hɔn a wɔnantsew wɔ w'enyim kan no mu.
16. Wo dzin mu na wodzi ehurusi adzekyee nyinara, Na wo tsenenee mu na wɔama hɔn do.
17. Na ɔwo na eyɛ hɔn ahoɔdzen n'enyimnyam; Na w'adom mu na wɔbɛma hɛn ambɛn do.
18. Na EWURADZE na hɛn kyɛm dzi wɔ no; Na hɛn hen yɛ Israel Krɔnkrɔnnyi no dze.
19. Ɔwo, ekasae ber bi kyerɛɛ w'ahotseweefo no wɔ enyido adzehu mu, Na esee dɛ, Medze mboa ato ɔkatakyi bi do; Ɔno na masan mu eyi no wɔ ɔman no mu dɛ ɔhen.
20. Mehu m'akowaa David; Mo ngo krɔnkrɔn na medze masera no:
21. Ɔno na me nsa betsintsim no; M'abasa no bɛhyɛ no dzen.
22. Ɔtamfo no rinndzi no emim, Eso emumuyɛ ba no rinnhiahia no ho.
23. Na mubogura n'atamfo egu famu wɔ n'enyim, Na mabobɔ hɔn a wokyir no.
24. Na mo nokwardzi na mo mbɔbɔrhu nye no bɛtsena; Na me dzin mu na wɔbɛma n'ambɛn do.
25. Medze ne nsa so besi po do, Na medze ne nsa enyimfa esi esutsen do:
26. Ɔno na obosu afrɛ me dɛ, Ɔwo nye m'egya, Me Nyankopɔn, na mo nkwagye botan.
27. Emi so mebɛyɛ no m'abakan, Asaase do ahemfo mu abɔso.
28. Mebɛkyerɛ mo mbɔbɔrhu akyerɛ no daa, Na m'ahyɛmu etsim hɔ ama no.
29. Mebɛma n'asefo so etsi hɔ daa, Na n'ahengua ayɛ dɛ ɔsor nda.
30. Sɛ ne mba pow me mbra, Na wɔannantsew me mbrasɛm mu;
31. Sɛ wɔto m'ahyɛdze, Na woenndzi me nkyerɛkyerɛ do a;
32. Ɔno dze medze abaa bɛba abɛsera hɔn mbrato, Na medze ɔhwe abɛsera hɔn emumuyɛ.
33. Naaso, mo mbɔbɔrhu dze mirinnyi mmfi no ho koraa da, Eso merennsesa mo nokwardzi wɔ no ho da.
34. Murunngu m'ahyɛmu ho fi, Eso mennkɛdan m'anohoba kor mpo da.
35. Medze mo krɔnkrɔnyɛ aka ntam prɛko; Murunntwa apaw nnkyerɛ David;
36. N'asefo bɛtsena hɔ daa, Na n'ahengua ayɛ dɛ ewia wɔ m'enyim.
37. Obetsim hɔ daa dɛ bosoom, Na dɛ dasefo nokwafo a ɔwɔ wimu.
38. Na afei, ɔwo wo bo efuw nyia woara asera no no, Apow na atow no akyen.
39. Ɔwo ekyir w'akowaa n'ahyɛmu: Ɔwo egu n'abɔtsir ho fi araa dze ato daadze.
40. Ɔwo edwuruw ne ban nyinara egu; Na ama n'akoban ayɛ amamfo.
41. Hɔn a wotwa mu wɔ ɔkwan no do nyinara fa no afo, Ɔayɛ enyitodze ama n'asɔnmufo.
42. Ɔwo ama n'atamfo edzi no do konyim; Ama hɔn nyinara edzi ehurusi.
43. Nyew ɔwo edan n'afona ano, Na ama oenntum enngyina akono.
44. Ɔwo ama n'enyimnyam apa, Na atow n'ahengua ahwe famu.
45. Ɔwo etwa ne mberantsɛber nda do: Na edze enyito akata no do.
46. Onkodu dabɛn, Ao, EWURADZE, aso ibohuntsa woho daa? Onkodu dabɛn, na w'ebufuw bɛdzɛw dɛ ogya?
47. Ao, kaa mbrɛ me mber dua yɛ tsia: Adzegyan bɛn na ɔwo abɔ nyimpa mba nyinara yi!
48. Nyimpa bɛn na ɔtse ase na onnkowu da, Na obotum eyi ne kra efi samanadze?
49. EWURADZE, w'asɔpɔn mbɔbɔrhu no wɔ hen, Dza ekaa ho ntam kyerɛɛ David wɔ wo nokwardzi mu no a?
50. Ao, EWURADZE, kaa ahorba a wɔdze hyɛ wo nkowaa, Dza hɔn a wɔnnsom wo no dze hyɛ me no;
51. Ao, EWURADZE, w'atamfo hyɛ nyia asera no no ahorba na wɔdom no, Anamɔn biara a otu no wosi no atwetwe.
52. Nhyira nka EWURADZE daa daa. Amen, na Amen.

## Tsir 90

1. EWURADZE, ɔwo na ayɛ hɛn tsenabea, Wɔ mbasantsen nyinara mu.
2. Ansaana wɔrobɔwo mbepɔw, Anaa ereyɛ asaase na wiadze, Ofi tsetseetse kesi ɔdomankoma mpo, ɔwo yɛ Nyankopɔn.
3. Ɔwo edan ɔdasanyi kɔ ɔsɛɛ mu; Na ese dɛ, Ao, Adasamba, hom nsan hom dɛtse mu.
4. Na mfe apem yɛ w'enyi do Dɛ ndeda a oetwa mu, Na anadwe mu dasu.
5. Ɔwo ema nyimpa pem kɔ dɛ nsuyirii; wɔyɛ dɛ adaaso: Anapa wɔtse dɛ nkyɛkyɛr a ɔfefɛw.
6. Anapa ɔyɛ prɔmprɔm, na ɔfefɛw; Ewimbir no wotwa kyen, na otwintwam.
7. Na yɛresa wɔ w'ebufuw mu, Na yɛrofona wɔ w'ebufuhyew mu,
PSA.90.8, Ɔwo edze hɛn emumuyɛ esi w'enyim, Edze hɛn nsumaa mu bɔn aba w'enyim kan no mu.
9. Na hɛn nda nyinara etwa mu kɔ wɔ w'ebufuw mu: Hɛn mfe ba ewiei dɛ ahomgu.
10. Hɛn mfe mu nda yɛ mfe eduosuon, Anaa bi a ahoɔdzen ntsi wodu mfe eduowɔtwe; Naaso hɔn ahopɔw yɛ ɔberɛ na awerɛhow; Na otwa mu ntsɛmara, na yetu kɔ.
11. Woana ara nyim w'ebufuw ne dzen, Na w'ebufuhyew dɛ mbrɛ wo ho suro tse?
12. Ntsi kyerɛkyerɛ hɛn ma yɛnkan hɛn nda, Ama yeenya nyansa akoma.
13. Ao, EWURADZE, san w'ekyir fi w'ebufuw ho: ɔnkyɛr nkodu dabɛn ara? Ao, ma wo nkowaa adze nyɛ wo mbɔbɔr.
14. Fa wo mbɔbɔrhu mee hɛn anapahema; Ma yendzi ehurusi na hɛn enyi ngye hɛn nda nyinara.
15. Ma hɛn ho nsɛpɛw hɛn dɛ mbrɛ nda a ahaw hɛn wɔ mu no tse, Na dɛ mbrɛ mfe a yeehu mu mbusu no tse.
16. Ma w'edwuma nda edzi mma wo nkowaa, Na w'enyimnyam nda edzi wɔ hɔn mba do.
17. Na ma EWURADZE hɛn Nyankopɔn n'enyimtsewee no mbra hɛn do: Na ma hɛn nsaano edwuma nyɛ yie mma hɛn; Nyew, ma hɛn nsaano edwuma nyɛ yie.

## Tsir 91

1. Nyia ɔtse Ɔsorsornyi no no huntsabea no, Mekyerɛ, nyia ɔtse Otumfo no no nwinwin no ase no.
2. Bɛse EWURADZE dɛ, Ɔwo nye mo guandɔbea na m'akoban; Me Nyankopɔn a wo mu na medze mo werɛ hyɛ.
3. Ampaara ɔno na obeyi wo efi efirsuafo efir mu, Na ɔsor yarba a ɔsɛɛ no mu,
PSA.91.4, Ɔdze ne ntɛkyerɛ bɛkata wo do, Na ne ntsaban ase na iboguan akɔdɔ: No nokwar yɛ kyɛm na nkataenyim.
5. Ɔwo irunnsuro wɔ anadwe adze a ɔyɛ hu ntsi, Eso wɔ egyen menaba a otu ewiaber ntsi;
6. Wɔ ɔsor yarba a ɔnenam sum mu, Anaa ɔsɛɛ a ɔsɛɛ wigyinae ntsi.
7. Apem bɔtotɔ wɔ wo nkyɛnmu, Na ɔpedu atotɔ wɔ w'enyimfa; Naaso orunndu wo nkyɛn.
8. W'enyiwa nko na edze bɔhwɛ, Na ehu ɔdzebɔnyɛnyi n'akatua.
9. Osiandɛ ɔwo, edze EWURADZE ayɛ wo guandɔbew! Nyew edze Ɔsorsornyi no ayɛ wo tsenabew;
10. Mbusu biara nnkɔtɔ wo do, Nkyii so ɔyarbɔn bi remmbɛn w'asesee.
11. Osiandɛ ɔbɛhyɛ n'abɔfoe mbra wɔ wo ho, Dɛ wɔnhwɛ wo do wɔ w'akwan nyinara mu.
12. Wɔbɔsoa wo wɔ hɔn nsamu, Amma aammfa w'anan ammpem ɔbo.
13. Ɔwo ebɛnantsew gyata na ehurutsia do: Gyataburwa na abowatsena na ɔwo ibetsiatsia hɔn do.
14. Nyia no dɔ tsim mo do no, Mebɛgye no: Medze no besi yie, osiandɛ oehu dɛ emi nye EWURADZE.
15. Ɔbɛfrɛ me, na mebɛgye no do; Menye no bɛtsena ɔfona mu: Mibeyi no, na medzi no nyi.
16. Medze nkwa tsentsen bɛmee no, Na makyerɛ no mo nkwagye.

## Tsir 92

1. Mbrɛ odua ye dɛ wɔda ase, Ao, EWURADZE, Na wɔtow ayɛyindwom ma wo dzin, Ao, Ɔsorsornyi:
2. Dɛ woyi w'adɔyɛ kyerɛ anapa, Na wo nokwardzi anadwe anadwe.
3. Wɔ sanku a no do nhoma du, na bɛntasanku do, Wɔ nsankutsen do awɔse ndze mu,
PSA.92.4, Osiandɛ ɔwo EWURADZE, nam w'edwuma do ama m'enyi agye: Mobɔtow enyigye ndwom wɔ wo nsaano ndwuma mu.
5. Ao, EWURADZE, mbrɛ wo ndwuma dua yɛ nwanwa a! W'adwen mu dɔ pii.
6. Na ogyangyantwi dze, onnyim; Nkyii so ɔkwasea nntse iyi ase:
7. Dɛ sɛ ndzebɔnyɛfo fefɛw dɛ nkyɛkyɛr, Na emumuyɛfo nyinara yɛ prɔmprɔm mpo a; Wɔbɛsɛɛ hɔn koraa:
8. Naaso ɔwo EWURADZE dze, ekrɔn daa. Na, hwɛ, w'atamfo no, Ao, EWURADZE,
PSA.92.9, W'atamfo no dze, wɔbɛhera, Na emumuyɛfo nyinara wɔbɔbɔ apetse.
10. Na m'ambɛn dze, ɔwo ama do dɛ eko n'ambɛn: Wɔdze ngo fofor asera me.
11. M'enyiwa so ehu m'apɛdze wɔ m'atamfo do, M'asowa atse m'apɛdze wɔ ndzebɔnyɛfo a wɔsoɛr tsia me no ho.
12. Ɔtseneneenyi bɛyɛ prɔmprɔm dɛ abɛdua: Obenyin dɛ Lebanon do nkyindur ndua.
13. Hɔn a wɔatsɛw hɔn wɔ EWURADZE ne fie no Wɔbɛyɛ prɔmprɔm wɔ hɛn Nyankopɔn n'abanguado.
14. Wɔbɛda ho asow aba wɔ nkɔdaaber mu; Wɔbɛyɛ sufɔɔ na ebun ebun:
15. Dze akyerɛ dɛ EWURADZE tsen; Ɔno nye mo botan, na dza ɔnntsen bi nnyi no mu.

## Tsir 93

1. EWURADZE dzi hen, ɔdze akɛseyɛ ewuna; EWURADZE ewuna, ɔdze ahoɔdzen abɔ noho do: Wiadze so wɔdze etsim hɔ dɛ orinnhihim.
2. W'ahengua tsim hɔ fi tsetse: Ɔwo fi ɔdomankoma.
3. Nsuyirii no amema hɔn ndze do, Ao, EWURADZE, Nsuyirii no ama hɔn ndze do, Nsuyirii no ama hɔn asorɛkye do.
4. Ɔsor EWURADZE no yɛ tumfo Sen esu pii ne ndze, Sen po asorɛkye a ɔwɔ tum mpo.
5. Wo mbrasɛm tsim hɔ ara pi: Krɔnkrɔnyɛ fata wo fie, Ao, EWURADZE, mbersantsen nyina.

## Tsir 94

1. Ao, EWURADZE, ɔwo Nyankopɔn a awerdzi dzi wɔ wo, Ɔwo, awerdzi Nyankopɔn ei, yi woho edzi.
2. Ɔwo asaase tsɛmbuafo, ma woho do: Fa ahopɔwfo hɔn akatua ma hɔn.
3. EWURADZE, dabɛn na ndzebɔnyɛfo, Dabɛn ara na ndzebɔnyɛfo ndzi ehurusi nkodu?
4. Wɔtoa atsɛn, wɔkasa ahopɔw mu: Emumuyɛfo nyinara tuw hɔnho.
5. Wɔbɔ wo man pasapasa, Ao, EWURADZE, Na wɔhaw w'egyapadze.
6. Woku okunafo na ɔhɔho, Na wodzi egyanka ewu.
7. Na wɔse dɛ, EWURADZE nnhu hɛn, Nkyii so Jakob Nyankopɔn no ronndwen ho:
8. Ɔman mu egyangyantwi, hom ndwen ho: Na hom nkwasea, dabɛn na hom bohu dze?
9. Aso nyia ɔtsɛɛw asowa no, ɔrenntse asɛm anaa? Na nyia ɔhyehyɛɛ enyiwa no, aso orunnhu adze?
10. Aso nyia ɔtsea amanaman no, ɔrennkyerɛ nyansa anaa? Mekyerɛ nyia ɔkyerɛkyerɛ nyimpa nyimdzee no a.
11. EWURADZE nyim nyimpa n'adwen, Dɛ ɔtse dɛ ehubɔw bi a otwa mu ntsɛm.
12. EWURADZE, osiarfo nye nyimpa a ɔwo etsea no, Na ifi wo mbra no mu ekyerɛkyerɛ no;
13. Dɛ ebɛma no akomatɔmu wɔ abɛbrɛsɛ nda mu, Ma ekodu dɛ wobotu mona ama ndzebɔnyɛfo.
14. Na EWURADZE nnkɔtow ne man akyen, Nkyii so ɔnnkɔpow n'egyapadze.
15. Na atsɛmbu bɛsan akɔ tseneneenyi nkyɛn: Na akoma mu tseneneefo nyinara bedzi ekyir.
16. Woana na ɔbɔsoɛr nye ndzebɔnyɛfo edzi esi ama me? Woana na obegyina nye emumuyɛfo edzi esi ama me?
17. Sɛ EWURADZE annyɛ mo boafo a, Nkyɛ ɔka kakrabaabi ma me kra aakɛtsena foofoo mu.
18. Aber a mesee dɛ m'anan retserew no; Ao, EWURADZE, wo mbɔbɔrhu na osuoo mo mu gyinae.
19. Sɛ me dadwen dɔɔ so wɔ mo mu a, W'awerɛkyekyer ma me kra enyi gye.
20. Aso ndzebɔnyɛfo ahengua nye wo benya anyɛnkoyɛ, Dza ɔnam ahyɛdze do hyehyɛ ewurkadze no?
21. Wɔbɔ bagua wɔ tseneneenyi ne kra do, Na wobu bɔgya a odzi bem fɔ.
22. Naaso EWURADZE ayɛ m'abantsentsen, Na me Nyankopɔn ayɛ mo guandɔbea botan.
23. Na ɔdze hɔnankasa hɔn emumuyɛ aba hɔn do, Na obotwa hɔn egu hɔnankasa hɔn mbusu mu; EWURADZE, hɛn Nyankopɔn botwa hɔn egu.

## Tsir 95

1. Hom mbra ma yɛntow ndwom mma EWURADZE: Hom mma yɛmbɔ ose mma hɛn nkwagye botan no.
2. Hom mma yɛmfa ndaase mbra n'enyim, Hom mma yɛmbɔ ose ntow ndwom mma no.
3. Na EWURADZE yɛ Nyankopɔn kɛse, Na Ɔhen kɛse bɔ enyame nyina do.
4. Ne nsamu na asaase do ebun wɔ; Mbepɔw do sorɔnsorɔmbea so yɛ nedze.
5. Po yɛ nedze na ɔno na ɔyɛe; Na ne nsa na ɔhyehyɛɛ asaase kɛsɛɛ.
6. Hom mbra ma yɛnkotow na yɛmbɔ hɛn mu adze, Hom mma yɛmbu ntwɛr wɔ EWURADZE hɛn Yɛfo enyim.
7. Na ɔno nye hɛn Nyankopɔn, Na hɛn dze yɛyɛ n'edzidzibea do nkorɔfo, na ne nsamu nguan. Ao, sɛ nkyɛ ndɛ hom betsie ne ndze a!
8. Mma hom mmpirim hom akoma, dɛ Meriba, Dɛ Massa da no wɔ sar no do:
9. Aber a hom egyanom gyigyee me, Sɔɔ me hwɛe, wɔ aber a nna woehu mo ndwuma so.
10. Mfe eduanan koraa na mbasantsen no yii me awerɛhow, Na mesee dɛ, Ɔman a wɔfom wɔ hɔn akoma mu nye hɔn, Na woennhu m'akwan.
11. Dɛm ntsi mekaa m'ebufuw mu ntam, Dɛ wɔrennhɛn m'ahomgye no mu.

## Tsir 96

1. Hom ntow ndwom fofor mma EWURADZE: Asaase nyinara, hom ntow ndwom mma EWURADZE.
2. Hom ntow ndwom mma EWURADZE, hom nhyira ne dzin; Hom nkyerɛ no nkwagye mfi da nto da.
3. Hom nka n'enyimnyam nkyerɛ wɔ amanaman mu, N'anwanwa dwuma wɔ aman nyina mu.
4. Na EWURADZE yɛ kɛse, na ɔsɛ dɛ woyi no ayɛw: Ɔno na ɔsɛ dɛ wosuro no sen enyame nyinara.
5. Na aman enyame nyinara yɛ adze huhuw: Na EWURADZE mbom na ɔyɛɛ sor.
6. Enyidzi na tumdzi wɔ n'enyim: Ahoɔdzen na ahoɔfɛw wɔ no krɔnkrɔnbea mu.
7. Aman mbusuakuw, hom ntonton EWURADZE, Hom ntonton EWURADZE n'enyimnyam na ahoɔdzen.
8. Hom mma EWURADZE ne dzin enyimnyam a ɔsɛ: Hom mfa ayɛyɛdze mbra, na hom mbra n'abanguado.
9. Hom nsɔr EWURADZE wɔ ahoɔfɛw krɔnkrɔnyɛ mu: Asaase nyinara, hom ho mpopo wɔ n'enyim.
10. Hom nka wɔ amanaman mu dɛ, EWURADZE dzi hen: Wiadze so woetsim no dɛ worinnhim no. Obobu aman atsɛn tsenenee.
11. Wɔmma ɔsor enyi ngye, na wɔmma asaase ho nsɛpɛw no; Wɔmma po, na ne mayɛ nwor;
12. Wɔmma haban, na dza ɔwɔ mu nyinara ndzi ehurusi; Nna hamu ndua nyinara bɔtow ahosɛpɛw ndwom;
13. Wɔ EWURADZE enyim, na ɔreba; Ɔreba ebobu asaase atsɛn: Obobu wiadze atsɛn wɔ tsenenee mu, Na aman wɔ no nokwardzi mu.

## Tsir 97

1. EWURADZE dzi hen; wɔmma asaase ndzi ehurusi; Wɔmma nsupruw pii no enyi ngye.
2. Mununkum na sum etwa no ho ehyia: Tsenenee na atsɛmbu nye n'ahengua ne fapem.
3. Ogya dzi n'enyim, Na ɔhyew n'atamfo hyia.
4. N'enyinam hyerɛn wiadze: Asaase hu, na no ho popo.
5. Akoko naan dɛ hua wɔ EWURADZE enyim, Wɔ asaase nyinara EWURADZE no enyim.
6. Ɔsor ka ne tsenenee kyerɛ, Na aman nyinara ehu n'enyimnyam.
7. Hɔn a wɔsɔr ehonyi nyinara hɔn enyi nto, Mekyerɛ hɔn a wɔdze ehonyi hyehyɛ hɔnho no a: Hom nkotow no, hom enyame nyinara.
8. Zion tse na no ho sɛpɛɛw no, Na Juda mbabaa dzi ehurusi; Osian w'atsɛmbu ntsi, Ao, EWURADZE.
9. Na ɔwo, EWURADZE, nye ɔsorsornyi wɔ asaase nyinara do: Wɔama wo do koraa abɔ enyame nyinara do.
10. Hom a hom dɔ EWURADZE, hom nkyir bɔn: Ɔno na ɔkora n'ahotseweefo akra do; Ɔno na ɔgye hɔn fi emumuyɛfo nsamu.
11. Kan hyerɛn ma atseneneefo, Na enyigye ma akomamutseweefo.
12. Atseneneefo, hom enyi ngye wɔ EWURADZE mu; Na hom nda ne dzin krɔnkrɔn no ase.

## Tsir 98

1. Hom ntow ndwom fofor mma EWURADZE; Na ɔayɛ anwanwadze. Ne nsa enyimfa na n'abasa krɔnkrɔn edzi nyim ama no.
2. EWURADZE ama woehu no nkwagye: Oeyi ne tsenenee akyerɛ petee wɔ amanaman enyim.
3. Ɔakaa no mbɔbɔrhu na no nokwardzi wɔ Israel fi do: Asaase ano nyinara ehu hɛn Nyankopɔn no nkwagye.
4. Asaase nyinara, hom mbɔ ose mma EWURADZE: Hom ntsea mu ntow ehurusi ndwom, nyew, hom ntow ayɛyindwom.
5. Hom mfa nsankutsen ntow ayɛyindwom mma EWURADZE; Wɔmfa nsankutsen na adwontow ndze.
6. Hom mfa akasamu na mbɛn ndze Mbɔ enyigye ose wɔ Ɔhen, EWURADZE no enyim.
7. Wɔmma po, na ne mayɛ nwor; Wiadze, na hɔn a wɔtse mu no;
8. Wɔmma nsuyirii mbɔ hɔn nsamu; Wɔmma mbepɔw mbɔ mu ntow ehurusi ndwom,
PSA.98.9, Wɔ EWURADZE enyim, na ɔreba ebobu asaase atsɛn: Obobu wiadze atsɛn wɔ tsenenee mu, Na aman wɔ nsɛntsenenee mu.

## Tsir 99

1. EWURADZE dzi hen; wɔmma aman ho mpopo: Ɔtse kerubim do; wɔmma asaase nhim.
2. EWURADZE yɛ kɛse wɔ Zion; Na ɔwɔ sor bɔ aman nyinara do.
3. Ma wonyi ne dzin kɛse a ɔyɛ hu no ayɛw: Ɔno na ɔyɛ krɔnkrɔn.
4. Ɔhen n'ahoɔdzen so pɛ atsɛmbu; Ɔwo na itsim atsɛntsenenee, Ɔwo na ibu atsɛmbu na tsenenee wɔ Jakob mu.
5. Hom mma EWURADZE hɛn Nyankopɔn do, Na hom nkotow nsɔr wɔ n'ananadzegua ho; Ɔno na ɔyɛ krɔnkrɔn.
6. Moses na Aaron wɔ n'asɔfoe mu, Na Samuel wɔ hɔn a wɔbɔ ne dzin no mu; Wɔfrɛɛ EWURADZE, na ɔgyee hɔn do.
7. Ɔkasaa kyerɛɛ hɔn mununkum dum no mu: Wodzii ne mbrasɛm na n'ahyɛdze a ɔdze maa hɔn no do.
8. EWURADZE, hɛn Nyankopɔn, ɔwo na egyee hɔn do; Ɔwo eyɛɛ Nyankopɔn a edze kyɛɛ hɔn, Kaansa ituaa hɔn nyɛe ho wer mpo a.
9. Hom mma EWURADZE hɛn Nyankopɔn do, Na hom nkotow nsɔr wɔ no koko krɔnkrɔn do; Na EWURADZE, hɛn Nyankopɔn yɛ krɔnkrɔn.

## Tsir 100

1. Asaase nyinara, hom mbɔ ose mma EWURADZE,
PSA.100.2, Hom mfa enyigye nsom EWURADZE: Hom mfa adwontow mbra n'enyim.
3. Hom nhu dɛ EWURADZE nye Nyankopɔn: Ɔno na ɔayɛ hɛn, yɛyɛ nedze, na yɛnndze hɛn ho bi; Yɛyɛ ne man, na n'edzidzibea do nguan.
4. Hom mfa ndaase nhɛn n'aponkɛse mu, Na hom mfa ayɛyi mbra n'abanguado: Hom mfa ndaase mma no, na hom nhyira ne dzin.
5. Na EWURADZE ye, na no mbɔbɔrhu wɔ hɔ daa; Na no nokwardzi kodu mbasantsen nyinara do.

## Tsir 101

1. Mobɔtow nokwardzi na pɛrpɛryɛ ho ndwom: Ama wo, Ao, EWURADZE, mobɔtow.
2. Mobɔdwen emudzi kwan no do wɔ nyansa mu; Ao, dabɛn na ebɛba me nkyɛn? Mebɛnantsew me fie wɔ m'akoma n'emudzi mu.
3. Meremmfa adze huhuw biara nnsi m'enyi do: Mikyir akɔhwidze ne yɛ; Ɔremmfam mo ho.
4. Nkontompɔ akoma befi me nkyɛn efi: M'enyi ronnsɔ bɔn biara.
5. Nyia otwir ne nyɛnko nsumaa mu no, ɔno na mebɛsɛɛ no: Nyia ɔwɔ enyi a ɔyɛ sorsor na ntsɛn akoma no meremmpen no.
6. M'enyi bɛba asaase no do anokwafo do, ma wɔnye me aatsena: Nyia ɔnantsew emudzi kwan do no, ɔno na ɔbɔsom me:
7. Nyia otwa nkontompɔ renntsena me dan mu: Nyia ɔka atorsɛm rinntsintsim wɔ m'enyim.
8. Anapa biara mebɛsɛɛ asaase no do ndzebɔnyɛfo nyinara; Dɛ mubotwa emumuyɛfo nyinara efi EWURADZE kurow no mu.

## Tsir 102

1. Ao, EWURADZE, tsie me mpaabɔ, Na ma mo sufrɛ ndu w'enyim.
2. Mma nnyi w'enyim nnhuntsa me wɔ m'ahokyer da mu: Brɛ w'aso adze ma me; Da a musu mefrɛ no, gye me do ntsɛmara.
3. Na me nda hi dɛ wusiw, Na me mbiew hyew dɛ nyena.
4. M'akoma abɔ dɛ nkyɛkyɛr, na akyenkyen. Na mo werɛ fir dɛ midzi m'edziban.
5. M'apensi ndze ntsi Me mbiew afemfam mo honam mu.
6. Metse dɛ sar do ɔpɛtɛ: Mayɛ dɛ amamfo do ɔpatu.
7. Misi pe, na mayɛ dɛ Ɔsorɔm a no nko wɔ ɔdan etsifi.
8. M'atamfo hyɛ me ahorba adzekyee nyinara; Hɔn a woegyim wɔ mo do dze me dom.
9. Osian w'ebufuw na w'ebufuhyew ntsi, Medzi nso ayɛ m'edziban.
10. Na medze nyinsuwa afora m'anondze: Osiandɛ ɔwo ama me do, na atow me akyen.
11. Me nda tse dɛ ewimbir nwinwin; Na mekyenkyen dɛ nkyɛkyɛr.
12. Naaso ɔwo, EWURADZE dze, ebɛtsena hɔ daa; Na wo nkaa bodu mbasantsen nyinara do.
13. Ɔwo ebɔsoɛr ebohu Zion mbɔbɔr: Na mber a ɔsɛ dɛ wohu no mbɔbɔr nye yi, nyew mber no edu.
14. Na wo nkowaa enyi gye n'abo ho, Na wonya ayamuhyehye wɔ no huntuma ho.
15. Nna amanaman bosuro EWURADZE ne dzin, Na asaase do ahemfo nyinara esuro w'enyimnyam.
16. Na EWURADZE akyekyer Zion, Oeyi noho edzi wɔ n'enyimnyam mu;
17. Ɔdze n'enyi aba onnyibi ne mpaabɔ do, Na oemmbu hɔn mpaabɔ tootooba.
18. Wɔbɛkyerɛw iyi ama mbasantsen a wɔreba: Na aman a wɔbɔbɔ hɔn no beyi EWURADZE ayɛw.
19. Na oefi no krɔnkrɔnbea sor hɔ ahwɛ famu; Ɔsor na EWURADZE fi ahwɛ asaase;
20. Dɛ obetsie ɔdaduanyi apensi; Dɛ ɔbɛsan hɔn a wɔrokɔ owu mu;
21. Ama adasa aabɔ EWURADZE ne dzin akyerɛ wɔ Zion, Na n'ayɛyi wɔ Jerusalɛm.
22. Aber a aman na ahendzi ahorow, Aboaboa hɔn ano dɛ wɔbɔsom EWURADZE.
23. EWURADZE egura m'ahoɔdzen wɔ kwan no mu; Oetwa me nda do tsia.
24. Ao, me Nyankopɔn, mese dɛ mma nntwa me nnkyen wɔ me nda finimfin: Ɔwo a wo mfe kyɛr kodu mbasantsen nyinara do.
25. Tsetseetse na ɔwo etoow asaase ne fapem; Na ɔsorsor yɛ wo nsaano edwuma.
26. Hɔn wɔbɛsɛɛ, naaso ɔwo dze, ibetsim hɔ daa; Nyew, hɔn nyinara bosuw dɛ atar; Ɔwo ebɛsakyer hɔn dɛ efuradze, na wɔasakyer:
27. Naaso ɔwo dze, etse mbrɛ etse ara, Na wo mfe nnyi ewiei.
28. Wo nkowaa mba bɛtsena hɔ, Na hɔn asefo etsim wɔ w'enyim.

## Tsir 103

1. Me kra, hyira EWURADZE, Na dza ɔwɔ mo mu nyinara nhyira ne dzin krɔnkrɔn no.
2. Me kra, hyira EWURADZE, Na ne yieyɛ nyinara mma wo werɛ mmfir:
3. Ɔno na ɔdze w'emumuyɛ nyinara kyɛ, Ɔno na ɔsa wo yarba nyinara;
4. Ɔno na ɔgye wo nkwa fi mona no mu, Ɔno a ɔdze adɔyɛ na mbɔbɔrhu bɔ wo abɔtsir:
5. Ɔno a ɔdze ndze pa hyɛ w'afon ma; Ma wo mberantsɛber yɛ fofor dɛ ɔkɔr.
6. EWURADZE dzi nsɛntsenenee, Na atsɛmbu ma hɔn a wɔhyɛ hɛn do nyinara.
7. Ɔmaa Moses hun n'akwan, Ɔmaa Israelmba hun ne ndzeyɛɛ.
8. Ayamuhyehye na adom ahyɛ EWURADZE ma, Ɔfa ebufuw nyaa, na no mbɔbɔrhu dɔɔ so.
9. Orunntwuw enyim daa; Nkyii so orinnsie n'ebufuw dabaa.
10. Oenndzi hɛn bɔn ekyir nye hɛn enndzi, Eso oenndzi hɛn emumuyɛ ekyir enntua hɛn kaw.
11. Na dɛ mbrɛ ɔsor krɔn bɔ asaase do no, Dɛmara so na no mbɔbɔrhu so wɔ hɔn a wosuro no do nye no.
12. Dɛ mbrɛ anee na boka ntamu war no, Dɛmara so na ɔama yɛnye hɛn mbrato ntamu awar.
13. Dɛ mbrɛ egya ne yamu hyehye no wɔ ne mba ho no, Dɛmara so na EWURADZE ne yamu hyehye no wɔ hɔn a wosuro no ho.
14. Na onyim hɛn bɔbea; Ɔkaa dɛ yɛyɛ huntuma.
15. Ɔdasanyi dze, ne nda tse dɛ nkyɛkyɛr; Ɔyɛ prɔmprɔm dɛ haban mu nhyiren.
16. Na mframa bɔ fa no do a, na onnyi hɔ; Na ne sibew irunnhu no bio.
17. Na EWURADZE no mbɔbɔrhu dze ofi daa kesi daa ma hɔn a wosuro no, Na ne tsenenee kodu mba hɔn mba do.
18. Ma hɔn a wosie n'ahyɛmu, Na hɔn a wɔkaa n'ahyɛdze dɛ wɔbɛyɛ.
19. EWURADZE dze n'ahengua etsim sorsor; Na n'ahendzi hom adze nyinara do.
20. Hom nhyira EWURADZE, hom n'abɔfoe: Hom ahoɔdzen mu akatakyi a hom dzi n'asɛm do, Hom a hom tsie n'asɛm ndze no.
21. Hom nhyira EWURADZE, hom no dɔm nyinara; Hom n'asomfo a hom yɛ dza ɔsɔ n'enyi.
22. Hom nhyira EWURADZE, hom no ndwuma nyinara, Wɔ mbeambea a no tumdzi wɔ nyinara: Me kra, hyira EWURADZE.

## Tsir 104

1. Hyira EWURADZE, ao me kra. Ao, EWURADZE me Nyankopɔn, ɔwo eso kɛsekɛse ae; Ɔwo ahyɛ enyidzi na tumdzi dɛ atar.
2. Ɔwo a ifura kan dɛ tam; Ɔwo a etserɛw ɔsorsor mu dɛ ntamadan ho tam:
3. Ɔwo a edze wo mpia mpuna sa esu do; Na edze mununkum yɛ wo tseaseanam; Ɔwo a ɔdze mframa atsaban nantsew:
4. Na edze mframa yɛ w'abɔfoe; Ogyaframee yɛ w'asomfo:
5. Ɔwo a edze asaase fapem etsim hɔ, Dɛ mma onnhim dabiarada.
6. Ɔwo edze bun kataa do dɛ edze efuradze; Nsu no gyinagyinaa mbepɔw do.
7. W'enyimtwuw ntsi woguanguanee; Wo senaman ndze ntsi wɔyɛɛ ntsɛm kɔree;
8. Mbepɔw soɛrsoɛree, mbɔnsa hohomee, Wɔkɔr mbrɛ esiesie ama hɔn.
9. Ɔwo etwa ɔhe dɛ mma wɔnntra; Na wɔnnsan mmbɛkata asaase do bio.
10. Ɔwo itue nsunyiwa wɔ mbɔnsa mu; Wɔpem nenam mbepɔw ntamu.
11. Wɔma hambowa biara nya nsu nom; Hamu nsoasopɔnkɔ dze ku hɔn nsukɔm.
12. Hɔn do na wimu ntumbowa nya hɔn tsenabew, Hɔn ndubaa mu na wofi ma hɔn ndze do.
13. Ifi wo mpia mu gugu mbepɔw do nsu: Wo ndwuma aba amee asaase.
14. Ema nkyɛkyɛr fifir ma fiembowa, Na efuw ma nyimpa no dwumadzi; Ama ɔaama edziban a efi asaase mu.
15. Na wenyin a ɔma ɔdasanyi n'akoma n'enyi gye, Na ngo a ɔma n'enyim hyerɛn, Na edziban a ɔhyɛ dasanyi n'akoma dzen.
16. EWURADZE gugu no ndua do nsu; Lebanon ndua akɛse a ɔtsɛwee no.
17. Mbrɛ nnoma yɛ hɔn mberɛbuw: Esukɔnkɔn dze, ne fie nye kupresi ndua do.
18. Mbepɔw atsentsen yɛ nwi tsenabew; Abotan yɛ twambowa guandɔbea.
19. Ɔyɛɛ bosoom dze kyerɛɛ mber: Ewia nyim no tɔber.
20. Ɔwo na ema sum gye, na adze sa; No mu na kwaa mu mbowa nyinara weawea fir edzi.
21. Ngyataburwa pɔw dzi hɔn afonam ekyir, Na wɔhwehwɛ hɔn edziban wɔ Nyankopɔn hɔ.
22. Ewia fir a, wɔtwe hɔnho, Na wɔkɛdeda hɔn etu mu.
23. Nyimpa fir edzi kɔ n'edwuma Na no dwumadzi ho kodu ewimbir.
24. Ao, EWURADZE, mbrɛ wo ndwuma dua dɔɔ so a! Nyansa mu na ayɛ hɔn nyinara: Asaase ahyɛ w'abɔdze ma.
25. Po na ɔda noho no, ɔso na ɔtrɛ, No mu na aweaweambowa a wonnyi ano wɔ, Mbowa nkakraba na akɛse nyinara.
26. Hɔ na ahɛn nenamee; Bonso a eyɛɛ no dɛ ɔngor mu so wɔ hɔ.
27. Iyinom nyinara hwɛ wo kwan, Ma aama hɔn hɔn edziban wɔ ber a ɔsɛ mu.
28. Dza ɔwo edze ma hɔn na wɔtase; Ɔwo ibue wo nsamu a, nna ndzepa amee hɔn.
29. Ɔwo ihuntsa w'enyim a, wɔberɛ; Sɛ iyi hɔn ahom a, wowu, Na wɔsan kɔ hɔn huntuma mu.
30. Ɔwo esoma wo sunsum ba, wɔdze bɔ hɔn, Na ɔwo na ema asaase enyi yɛ fofor.
31. Wɔmma EWURADZE n'enyimnyam nko hɔ daa; Wɔmma EWURADZE n'enyi ngye wɔ no ndwuma mu:
32. Ɔno a ɔhwɛ asaase, ma ɔwosow; Ɔka mbepɔw ma wopun wusiw.
33. Metse ase yi mobɔtow ndwom ama EWURADZE: Mowɔ hɔ yi mobɔtow ayɛyindwom ama me Nyankopɔn.
34. Wɔmma m'adwendwen nyɛ no dɛw: Mibedzi ehurusi wɔ EWURADZE mu.
35. Wɔmma ndzebɔnyɛfo nsa wɔ asaase do, Na mma mma emumuyɛfo nntsena hɔ bio. Hyira EWURADZE, ao me kra. Hom nyi EWURADZE ayɛw.

## Tsir 105

1. Hom mfa ndaase mma EWURADZE, hom mbɔ ne dzin; Hom mma wonhu dza ɔyɛ wɔ aman mu.
2. Hom ntow ndwom mma no, hom ntow ayɛyindwom mma no; Hom nka n'anwanwa ndwuma nyina ho asɛm.
3. Hom nhyehyɛ homho wɔ ne dzin krɔnkrɔn no mu: Wɔmma hɔn a wɔhwehwɛ EWURADZE no hɔn akoma ndzi ehurusi.
4. Hom nhwehwɛ EWURADZE na n'ahoɔdzen; Hom nhwehwɛ n'enyim daa.
5. Hom nkaa n'anwanwa ndwuma a ɔayɛ; N'ahobowdze na n'ano ntsɛmbu;
6. Hom n'akowaa Abraham n'asefo, Hom Jakob mba, ne mpamufo.
7. Ɔno nye EWURADZE hɛn Nyankopɔn, N'atsɛmbu wɔ asaase nyinara mu.
8. Ɔakaa n'ahyɛmu no daa, Asɛm a ɔhyɛe maa mbasantsen pem no;
9. Ahyɛmu a ɔnye Abraham dzii no, Na ne ntam a ɔkaa kyerɛɛ Isaak no;
10. Ɔno na ɔhyɛɛ no dzen maa Jakob dɛ ahyɛdze, Dze maa Israel dɛ daa ahyɛmu:
11. Dɛ, Ɔwo na medze Keenan asaase bɛma wo, Dɛ wo susuhoma do egyapadze:
12. Ber a hɔn ano yɛ nyimpa kumaabi; Na mpo wɔyɛ ahɔho wɔ Keenan asaase do no.
13. Wɔnantsenantsewee fi ɔman mu kɔr ɔman mu, Wofi ahenman kor mu kɔr ɔman kor so mu.
14. Ɔamma nyimpa biara kwan ma ɔannyɛ hɔn bɔn; Nyew, otwuuw ahemfo enyim wɔ hɔn ntsi.
15. Dɛ, mma hom nnka mo nkorɔfo a wɔasera hɔn no, Na mma hom nnyɛ mo nkɔnhyɛfo bɔn bi.
16. Na ɔfrɛɛ ɔkɔm baa asaase no do; Obubuu edziban dua no nyina.
17. Ɔsomaa nyimpa bi dzii hɔn enyim; Josef a wɔtɔɔn no kɛyɛɛ akowaa no:
18. Womiaa n'anan hyɛɛ mpokyerɛ mu; Wɔdze no montaan dadze nkɔnsɔnkɔnsɔn mu:
19. Kodur aber a n'asɛm baa mu; EWURADZE n'asɛm saan no ho.
20. Ɔhen somae ma wɔkɛsaan no; Mekyerɛ aman do ɔhwɛfo no, ma okegyaa no.
21. Ɔyɛɛ no ne fi do ɔpanyin, Na n'ahodze nyinara do ɔhwɛfo:
22. Dɛ ɔnkyekyer n'asafohemfo dɛ mbrɛ ɔpɛ, Na ɔnkyerɛkyerɛ n'apamfo nyansa.
23. Nna Israel so baa Egypt; Na Jakob kɛyɛɛ hɔho wɔ Ham asaase do.
24. Na EWURADZE maa ne man dɔɔr kɛse, Na ɔmaa wɔyɛɛ dzen kyɛɛn hɔn atamfo.
25. Ɔdaan hɔn akoma ma wokyiir ne man, Dɛ wɔnye no nkowaa ndzi no ndaadaa mu.
26. Afei EWURADZE somaa n'akowaa Moses, Ɔnye Aaron a ɔsaan mu yii no no.
27. Wɔyɛɛ Nyankopɔn ne nsɛnkyerɛdze akɛse, Na n'anwanwadze wɔ Ham asaase do.
28. Ɔsomaa sum ma ɔhyɛɛ asaase no sum; Naaso wɔtseew etua wɔ ne nsɛm do.
29. Ɔdandaan hɔn esuesu bɔgya, Na okunkum no mu nam,
PSA.105.30, Hɔn asaase dɔɔr ntwɛr menyamenya, Wɔ hɔn ahemfo mpia mu mpo.
31. Ɔkasae ma nwansema na dwuw boboebo bae, Wɔpetsee ɔman no mu nyinara.
32. Ɔdze ɔsorbo yɛɛ hɔn nsutɔree, Na ogyaframee baa hɔn asaase do.
33. Obubuu hɔn wenyinndua na hɔn adɔmbandua so;
34. Na obubuu hɔn ahe do ndua. Ɔkasae, na mbɛbɛw bae, Mbɛbɛw a hɔn dodow nnyi ano.
35. Na wodzii efuw a ɔwɔ hɔn asaase do nyinara, Na wodzii hɔn asaase do ekuadze nyinara.
36. Ɔbobɔɔ hɔn asaase do mbakan nyinara so, Hɔn ahoɔdzen nyinara ahyɛse no.
37. Na afei ɔdze dwetɛ na sika dze hɔn fiir edzi kɔree: Nna nyimpa a ɔyɛ mberɛw kor mpo nnyi n'ebusuakuw no mu.
38. Wosii mu kɔree no, Egypt enyi gyee; Osiandɛ nna hɔn ho hu atɔ hɔn do.
39. Ɔtserɛɛw mununkum mu yɛɛ akatado; Na ogya dɛ ɔmma kan anadwe.
40. Wobisae, na ɔdze Nkokɔhwerɛw bae, Na ɔdze sor edziban mee hɔn.
41. Obuee ɔbotan mu, na esu tuei; Wɔpemee wɔ wewewdo dɛ esutsen.
42. Na ɔkaa n'asɛm krɔnkrɔn no, Na n'akowaa Abraham.
43. Na ɔdze ehurusi yii ne man fiir edzi, Na hɔn a ɔasan mu eyi hɔn no wɔ adwontow mu.
44. Na ɔdze amanaman asaase maa hɔn; Na wɔfaa aman hɔn edwumadze yɛɛ hɔndze:
45. Ma woeesie n'ahyɛdze, Na woeedzi ne mbra do. Hom nyi EWURADZE ayɛw.

## Tsir 106

1. Hom nyi EWURADZE ayɛw. Ao, Hom mfa ndaase mma EWURADZE; na oye; Na n'ehumbɔbɔr tsim hɔ daa.
2. Woana botum aka EWURADZE n'akatakyi ndwuma akyerɛ, Anaa ɔada n'ayɛyi nyinara edzi?
3. Esiarfo nye hɔn a wɔyɛ pɛrpɛr, Na hɔn wɔyɛ ndzeyɛtsenenee mber nyinara.
4. Ao, EWURADZE, kaa me wɔ enyisɔ a ewɔ no wɔ wo man ho no mu; Fa wo nkwagye no bɛsera me.
5. Ma meehu hɔn a asan mu eyi hɔn no hɔn eyiedzi, Ma meedzi ehurusi wɔ wo man ahosɛpɛw mu, Ma menye w'egyapadze aahyehyɛ hɛnho.
6. Yɛnye hɛn egyanom ayɛ bɔn, Yɛayɛ emumuyɛ, yɛabɔ mbusu.
7. Hɛn egyanom anntse w'anwanwadze ase wɔ Egypt; Wɔannkaa wo mbɔbɔrhu dodow no; Na wɔtseew Ɔsorsornyi no do etua wɔ po no ho, mekyerɛ Mbɛw Po no ho.
8. Naaso ɔgyee hɔn nkwa wɔ ne dzin ntsi, Ma wɔaama woehu no tum ahoɔdzen.
9. Otwuuw Mbɛw Po no so enyim na ɔwewee; Nna ogyaa hɔn faa ebun no mu, dɛ sar do.
10. Na ɔgyee hɔn nkwa fii nyia okyir hɔn no nsamu, Na ɔpoon hɔn fii atamfo no nsamu.
11. Na esu no kataa hɔn atamfo do: Hɔn mu baako ara mpo annka.
12. Nna wɔgyee ne nsɛm dzii; Wɔtoow n'ayɛyindwom.
13. Ntsɛmara na hɔn werɛ fiir no ndwuma; Wɔanntweɔn n'akwankyerɛ.
14. Na wonyaa akɔndɔ dzendzenndzen wɔ sar no do, Na wɔsɔɔ Nyankopɔn hwɛe wɔ asaase kɛsɛɛ no do.
15. Na ɔdze hɔn ebisadze maa hɔn; Mbom ɔdze ɔfɔn baa hɔn kra mu.
16. Ber a hɔn enyi beer Moses so wɔ nseraban no mu, Na Aaron EWURADZE no krɔnkrɔnnyi no.
17. Na asaase buei na ɔmeen Datan, Na ɔkataa Abiram no kuw no do.
18. Na wɔsɔɔ gya wɔ hɔn kuw no mu: Ogyaframee no hyeew emumuyɛfo no.
19. Wɔyɛɛ nantwiba wɔ Horeb, Na wɔsɔɔr ehonyi a woegu.
20. Na wɔsakyeer Nyankopɔn n'enyimnyam Yɛɛ nantwi a odzi efuw saso.
21. Hɔn werɛ fiir hɔn gyefo Nyankopɔn, Ɔno a ɔyɛɛ ndzɛmba akɛse wɔ Egypt no:
22. Anwanwa ndwuma wɔ Ham asaase do, Na ndzɛmba a ɔyɛ hu wɔ Mbɛw Po no ho.
23. Dɛm ntsi ɔsee dɛ nkyɛ ɔbɛsɛɛ hɔn; Sɛ nnyɛ dɛ ne mpamunyi Moses gyinaa ntamu, Dɛ ɔbɛdan n'ebufuw, ma ɔaannsɛɛ hɔn a.
24. Nyew, wobuu asaase fɛɛfɛw no tootooba; Wɔanngye n'asɛm enndzi.
25. Na wohwinhwinii wɔ hɔn asesee mu; Na woenntsie EWURADZE ndze.
26. Dɛm ntsi ɔmaa ne nsa do tsiaa hɔn, Dɛ ɔbɛma wɔahwehwe ase wɔ sar no do:
27. Na ɔabɔ hɔn asefo egu amanaman mu; Na ɔabɔ hɔn apetse asaase no do.
28. Wɔdze hɔnho so kɔbɔɔ Baal-peor ho, Na wodzii ewufo afɔrbɔdze no.
29. Dɛm na wɔdze hɔn nyɛe eyi no ebufuw; Na ɔyardɔm sii hɔn mu.
30. Nna Finehas soɛree, na obuu atsɛn: Na ɔyardɔm no siankae.
31. Na wobuu iyi tsenenee maa no, Kodu mbasantsen nyinara daa daa.
32. Woyii no ebufuw so wɔ Meriba esu no ho; Ma okowiee bɔn maa Moses wɔ hɔn ntsi:
33. Osiandɛ wɔtseew no sunsum do etua, Ma n'ano tɔɔ ase.
34. Wɔannsɛɛ aman no, Dɛ mbrɛ EWURADZE hyɛɛ hɔn no;
35. Na wɔdze hɔnho foraforaa amanaman no mu, Na wosuasuaa hɔn ndwuma:
36. Na wɔsoom hɔn ehonyi; Ɔno na ɔbɛyɛɛ efir maa hɔn:
37. Nyew, wɔdze hɔn mbabanyin na hɔn mbabaa bobɔɔ afɔr maa abosom,
PSA.106.38, Na wɔkaa bɔgya a onndzi so gui, mekyerɛ hɔn mbabanyin na hɔn mbabaa bɔgyaa a; Hɔn a wɔdze hɔn bobɔɔ afɔr maa Keenan ehonyi no; Ma wɔdze bɔgya huraa asaase no ho.
39. Dɛm na wɔdze hɔn ndwuma guu hɔn ho fi, Na wɔdze hɔn nyɛe daan ndwaman.
40. Dɛm ntsi na EWURADZE ebufuw dzɛɛw ne man do, Na okyiir n'egyapadze.
41. Na wɔdze hɔn hyɛɛ amanaman nsamu; Na hɔn a wokyir hɔn no dzii hɔn do tum.
42. Hɔn atamfo so haaw hɔn, Na wɔbrɛɛ hɔn adze hyɛɛ hɔn nsa ase.
43. Mber pii na ɔgyee hɔn; Naaso wɔtseew etua wɔ hɔn apam mu, Na hɔn emumuyɛ brɛɛ hɔn adze.
44. Naaso hɔn ahokyer no hiaa no, Ber a ɔtsee hɔn sufrɛ no:
45. Na ɔkaa n'ahyɛmu maa hɔn, Na mbɔbɔrhu dodow ntsi ogyaa mu ma ɔkae.
46. Ɔmaa hɔn a wɔfaa hɔn ndɔmmum no so Wohun hɔn mbɔbɔr.
47. EWURADZE hɛn Nyankopɔn, gye hɛn nkwa, Na tase hɛn fi amanaman no mu, Na yɛmbɛda wo dzin krɔnkrɔn no ase, Na yendzi konyim wɔ w'ayɛyi no mu.
48. Nhyira nka EWURADZE, Israel Nyankopɔn, Mfi daapem nkesi daapem mpo. Na ɔman no nyinara nse dɛ, Amen. Hom nyi EWURADZE ayɛw.

## Tsir 107

1. Hom mfa ndaase mma EWURADZE; na oye: Na n'ehumbɔbɔr tsim hɔ daa.
2. Wɔmma hɔn a EWURADZE apon hɔn no nka dɛm, Mekyerɛ hɔn a ɔapon hɔn efi ɔtamfo no nsamu no;
3. Na ɔaboaboa hɔn ano efi asaase no do, Efi boka na anee, Efi kwaamu na pomu no a.
4. Wokyinkyiin sar no do wɔ asaase kɛsɛɛ mu; Woennhu kurow biara a wɔtsena mu.
5. Ɔkɔm na nsukɔm dzee hɔn, Hɔn kra tɔɔ bitsi wɔ hɔn mu.
6. Nna wosui frɛɛ EWURADZE wɔ hɔn fona mu, Na oyii hɔn fii hɔn ahokyer mu.
7. Ogyaa hɔn so faa kwan tsenenee mu, Dɛ wɔnkɔ kurow a wɔtsena mu do.
8. Ao, nkyɛ adasa eeyi EWURADZE ayɛw wɔ ne yieyɛ ntsi, Na n'anwanwa ndwuma a ɔwɔ adasamba do ntsi!
9. Na ɔmee ɔkra a ɔhaahaa no, Na ɔkra a ɔkɔm dze no no ɔdze ndzepa hyɛ no ma.
10. Hɔn a wɔtsenaa sum na owu no nwinwin mu, Wɔakyekyer hɔn egu amandzehu na dadze mu;
11. Osiandɛ wɔtseew Nyankopɔn asɛm do etua, Na wobuu Ɔsorsornyi no n'apam tootooba:
12. Dɛm ntsi ɔdze ɔhaw brɛɛ hɔn akoma adze; Wɔhwee ase, nna ɔboafo bi nnyi hɔ.
13. Nna wosui frɛɛ EWURADZE wɔ hɔn fona mu, Na ɔgyee hɔn nkwa fii hɔn ahokyer mu.
14. Oyii hɔn fii sum na owu nwinwin mu, Na obubuu hɔn mpokyerɛ mu esinesin.
15. Ao, nkyɛ adasa eeyi EWURADZE ayɛw wɔ ne yieyɛ ntsi, Na n'anwanwa ndwuma a ɔwɔ adasamba do ntsi!
16. Osiandɛ oebubu boran aponkɛse no mu, Na oetwitwa dadze adaban no mu esinesin.
17. Binom hɔn mbrato ntsi, wɔyɛɛ mberɛw Na hɔn emumuyɛ ntsi, wohun amandze.
18. Hɔn kra kyir edziban horow nyinara; Na wɔtwe pin owu aponkɛse ho.
19. Nna wosu frɛ EWURADZE wɔ hɔn fona mu, Na ɔgye hɔn nkwa fi hɔn ahokyer mu.
20. Ɔsoma n'asɛm, na ɔkɛsa hɔn yarba, Na ɔgye hɔn fi hɔn sɛɛe mu.
21. Ao, nkyɛ adasa eeyi EWURADZE ayɛw wɔ ne yieyɛ ntsi, Na n'anwanwa ndwuma a ɔwɔ adasamba do ntsi!
22. Na wɔmma wɔmbɔ ndaase afɔr, Na wɔmfa adwontow nka no ndwuma nkyerɛ.
23. Hɔn a wosian kɔfow po ahɛn mu, Na wokedzi dwuma wɔ esu akɛse mu;
24. Woyinom na wohu EWURADZE no ndwuma, Na n'anwanwadze wɔ ebun no mu.
25. Na ɔhyɛ, na otu ehum, Ɔno na ɔmema n'asorɛkye do.
26. Wɔfow kɔ sor, wosian kɔ ebun no mu bio: Hɔn kra nan wɔ ɔfona ntsi.
27. Wohima dzi akɔnaaba, na wɔto ntentan dɛ ɔsabokwafo, Hɔn nyansaa nyinara mem.
28. Nna wosu frɛ EWURADZE wɔ hɔn fona mu, Na oyi hɔn fi hɔn ahokyer mu.
29. Ɔma ehum no taa tsinkonn, Na asorɛkye no so yɛ fɛmm.
30. Nna hɔn enyi gye dɛ hɔn ano adwe; Nna ɔdze hɔn kɔ ahɛngyinaa a wɔrohwehwɛ no mu.
31. Ao, nkyɛ adasa eeyi EWURADZE ayɛw wɔ ne yieyɛ ntsi, Na n'anwanwa ndwuma a ɔwɔ adasamba do ntsi.
32. Wɔntonton no so wɔ ɔman no hɔn ehyiadzi mu, Na wonyi no ayɛw wɔ mpanyimfo nguabɔ mu.
33. Ɔdan esutsen ma ɔyɛ sar do, Na nsunyiwa ma ɔyɛ daadze kwawee;
34. Asaaseber ma ɔyɛ nkyen sar, Wɔ hɔn a wɔtse do hɔn emumuyɛ ntsi.
35. Ɔdan sar ma ɔyɛ nsutaae, Na asaase kwawee ma ɔyɛ nsunyiwa.
36. Na hɔ na ɔma hɔn a ɔkɔm dze hɔn no kɛtsena, Ama wɔaakyekyer kurow a wɔtsena mu;
37. Na woeeduadua kwa, na wɔaatsetsɛw wenyin nture, Na woeenya ndɔbaa pii.
38. Ohyira hɔn so ma wɔdɔr pii; Na ɔmma hɔn anyɛmbowa do nnkuw.
39. Bio so hɔn ho suar na wɔbrɛ adze Wɔ ahohiahia, ɔfona, na awerɛhow ntsi.
40. Ohue enyimtsia gu mbapɔmba do, Na ɔma wokyin asaasefo mbrɛ kwan bi nnyi no do.
41. Naaso ɔdze ohianyi si sor fir amandzehu mu, Na ɔma no mbusua dɛ nguankuw.
42. Atseneneefo bohu na hɔn enyi agye; Na emumuyɛ nyinara bomua n'ano.
43. Obiara a ɔyɛ onyansafo no ma ɔnhyɛ yinom nsew, Ma ɔndwendwen EWURADZE no mbɔbɔrhu ho.

## Tsir 108

1. M'akoma etsim, Ao Nyankopɔn, m'akoma etsim; Mobɔtow ndwom, nyew, mibedzi ehurusi. Nyan, me kra!
2. Bɛnta na nsankutsen, hom nyan; Mankasa so mibenyan anapahema.
3. EWURADZE, medze ndaase bɛma wo wɔ aman no mu: Na matow ayɛyindwom mama wo wɔ amanaman mu.
4. Osiandɛ wo mbɔbɔrhu so na ɔbɔ ɔsorsor do, Na wo nokwar du wimu too.
5. Ao, Nyankopɔn, ma woho do bɔ sorsor do: Na w'enyimnyam mbɔ asaase nyinara do.
6. Mbrɛ ɔbɛyɛ ma wɔaagye w'adɔfo ntsi, Fa wo nsa enyimfa gye nkwa, na bua hɛn.
7. Nyankopɔn akasa wɔ no krɔnkrɔnyɛ mu; mibedzi ehurusi: Mebɛkyɛ Sekem mu, na mesusu Sukɔt mbɔnsa.
8. Gilead yɛ medze; Manaasɛ yɛ medze; Efraim so nye me tsir do dadzekyɛw; Juda nye m'ahempoma.
9. Moab nye m'eguarsɛn; Edom do na mobɔtow mo nsokota makyen: Filistia do na mobɔbɔ ose.
10. Woana na ɔdze me bɔkɔ kurow a wɔgye ho ban no mu? Woana begya me akɔ Edom?
11. Ana nnyɛ ɔwo, Ao, Nyankopɔn, na atow hɛn akyen yi? Na ɔwo, Nyankopɔn, ennye hɛn dɔm nntu nnkɔ.
12. Bɔboa hɛn ɔtamfo no enyim: Na nyimpa mboa dze kwa.
13. Yɛnam Nyankopɔn do bɛyɛ mbanyindze: Na ɔno nye nyia obetsiatsia hɛn atamfo do.

## Tsir 109

1. Mma nnyɛ dzinn, ao m'ayɛyi Nyankopɔn, mma mmua w'ano;
2. Na emumuyɛfo na ndaadaafo ebue hɔn anomu etsia me: Wɔdze ator gyirama akeka mo ho nsɛm.
3. Wɔdze ɔtan nsɛm so twa mo ho hyia, Na wɔnye me dzi ako kwa.
4. Wɔdze ɔtan hyɛ mo dɔ ananmu: Naaso emi dze, mobɔ mpaa ma hɔn.
5. Na wɔdze bɔn hyɛ me papa ananmu, Na okyir hyɛ mo dɔ ananmu.
6. Fa omumuyɛnyi si no do panyin: Na ma ɔtamfo mbɔ no sombo.
7. Sɛ wobua no atsɛn a, ma ondzi fɔ; Na ma ne mpaabɔ ndan bɔn mma no,
PSA.109.8, Ma ne nda nsuar; Na ma obi mfa no nhwɛdo dwuma no.
9. Ma ne mba nyɛ ngyanka, Na ne yer nyɛ okunafo.
10. Ma ne mba nyɛ akobɔfo, na wɔnserɛserɛ adze; Na ma womfi hɔn amamfo do nkɔhwehwɛ edziban.
11. Ma ɔpempensinyi nsa nka dza ɔwɔ nyinara; Na ma ananaben mfow n'edwumadze.
12. Mma obiara nntsen mbɔbɔrhu nndu no do; Nkyii so mma obiara nnhu ne ngyanka mbɔbɔr.
13. Ma wontwa n'asefo mfi hɔ; Ma wɔmpepa hɔn edzin wɔ mbasantsen a odzi do no mu.
14. Ma wɔnkaa n'egyanom emumuyɛ wɔ EWURADZE enyim, Na mma wɔmmpepa ne na no bɔn ara da.
15. Ma ɔnda EWURADZE enyim daa, Ama oeetwa hɔn nkaa efi asaase do.
16. Osiandɛ ɔannkaa dɛ ɔbɛkyerɛ mbɔbɔrhu, Na ohiahiaa nyimpa ɔbɔbɔnyi na ohianyi ho, Na akoma mu bobɔefo, dɛ oboku hɔn.
17. Nyew, ɔdɔɔ ndom, na ɔbaa no do; Na n'enyi anngye nhyira mu, na ɔnye ne ntamu twee.
18. Ofuraa ndom so dɛ ne tam, Na ɔbaa ne yafun mu dɛ nsu, Na ne mbiew mu dɛ ngo.
19. Ma ɔnyɛ no dɛ tam a ofura, Ma ɔnnonom nkɔ no honam mu dɛ nsu.
20. Iyi nye m'atamfo hɔn akatua a ofi EWURADZE hɔ, Na hɔn a wɔka me kra ho nsɛmbɔn no hɔndze.
21. Na ɔwo, Ao Nyankopɔn, m'EWURADZE dze, dzi ma me wɔ wo dzin ntsi: Ɔnam dɛ wo mbɔbɔrhu ye ntsi, ɔwoara gye me.
22. Na meyɛ ɔbɔbɔnyi na ohianyi, Na m'akoma epira wɔ mo mu.
23. Mokɔ dɛ nwinwin a no mu atwe: Wɔtow me kɔ sor ba ase dɛ abɛbɛw.
24. Mbuadadzi ntsi m'anankoroma him biribiriw; Na mo honam mu seradze asa.
25. Madan ɔsesɛba so ama hɔn: Hɔn enyi bɔ mo do ara a, wɔwosow hɔn tsir.
26. Ao EWURADZE, me Nyankopɔn, boa me ɛ, Dua wo mbɔbɔrhu do gye me nkwa:
27. Ama woeehu dɛ wo nsa nye yi, Dɛ ɔwo, EWURADZE, na ayɛ.
28. Hɔn dze ma wɔndom, na ɔwo dze hyira: Wɔsoɛr a, ma hɔn enyi nto, na w'akowaa dze, ma ondzi ehurusi.
29. Ma m'atamfo nhyɛ enyimguase, Na ma womfura hɔnankasa hɔn enyito dɛ tam.
30. Medze m'ano bɛda EWURADZE ase kɛse; Nyew, mibeyi no ayɛw wɔ nyimpadodow mu.
31. Osiandɛ obegyina ohianyi ne nsa enyimfa, Dɛ ɔregye no nkwa efi hɔn a wobu ne kra atsɛn no nsa.

## Tsir 110

1. EWURADZE se mo wura dɛ, Tsena m'abanyimfa, Kodu dɛ medze w'atamfo bɛyɛ w'ananadzegua.
2. EWURADZE befi Zion atsen w'ahoɔdzen poma no: Dzi tum wɔ w'atamfo finimfin.
3. Wo man dze hɔnho bɛma ɔpɛdo wɔ wo tumdzi da mu: Krɔnkrɔnyɛ n'ahoɔfɛw mu, Na wo mberantsɛ bɛba ama wo.
4. EWURADZE aka ntam, na ɔrenndan no; Ɔwo eyɛ ɔsɔfo daa Wɔ Melkizedek mbrɔn do.
5. EWURADZE a ɔwɔ w'abanyimfa no, Ɔbɔbobɔ ehwira ahemfo mu wɔ n'ebufuw da no mu.
6. Obobubu atsɛn wɔ amanaman mu, Ɔbɛma efun ahyɛ mbea no do ma; Ɔbɔbɔ ehwira tsirmu wɔ asaase pii mu.
7. Ɔbɔnom kwan do ɔwora no bi: Dɛm ntsi na ɔbɛma ne tsir do.

## Tsir 111

1. Hom nyi EWURADZE ayɛw, Medze m'akoma nyina bɛda EWURADZE ase, Wɔ atseneneefo bagua mu, na mboanofo no mu.
2. EWURADZE no ndwuma soso, Hɔn a wɔwɔ enyigye wɔ mu nyinara hwehwɛ ekyir kwan.
3. N'edwuma yɛ enyidzi na enyimnyam: Na ne ndzeyɛtsenenee tsim hɔ daa.
4. Ɔyɛ n'anwanwa ndwuma ma wɔaakaa: EWURADZE yɛ adom, na mbɔbɔrhu so ahyɛ no ma.
5. Ɔdze edziban ama hɔn a wosuro no: Ɔbɛkaa n'ahyɛmu daa.
6. Oeyi no ndwuma no tum akyerɛ ne man, Dɛ ɔdze amanaman egyapadze ama hɔn.
7. Ne nsaano ndwuma yɛ nokwar na atsɛmbu, N'ahyɛdze nyinara si pi.
8. Wɔdze etsintsim hɔ daa daa, Wɔayɛ no nokwar na tɔɔtsen mu.
9. Ɔasoma ɔpon abrɛ ne man; Ɔahyɛ n'ahyɛmu no daa: Ne dzin yɛ krɔnkrɔn na ɔyɛ hu.
10. EWURADZE ho suro nye nyansa ahyɛse; Hɔn a wodzi do nyina nya ntseasee pa. N'ayɛyi tsim hɔ daa.

## Tsir 112

1. Hom nyi EWURADZE ayɛw. Osiarfo nye nyimpa a osuro EWURADZE, Na ɔwɔ enyigye pii wɔ ne mbra mu.
2. N'asefo bɛyɛ akatakyi wɔ asaase do: Atseneneefo mbasantsen behyira hɔn.
3. Bafuu na ahonya wɔ ne fie; Na ne ndzeyɛtsenenee tsim hɔ daa.
4. Kan pue sum mu ma atseneneefo: Ɔyɛ adom, na mbɔbɔrhu ahyɛ no ma, na ɔtsen.
5. Nyimpa a ɔyɛ adom na ɔdze fɛm no, osi no yie; Obegyina n'asɛm do wɔ atsɛmbu mu.
6. Osiandɛ orinnhim ara da; Ɔtseneneenyi no wɔbɛkaa no daa.
7. Orunnsuro nsɛmbɔn; N'akoma esi pi, rotwer EWURADZE.
8. N'akoma etsim, orunnsuro, Ekodu dɛ obohu n'apɛdze wɔ n'atamfo do.
9. Ɔatow apetse, ɔdze ama ehiafo; Ne tsenenee tsim hɔ daa: Wɔdze enyidzi bɛma n'ambɛn do.
10. Omumuyɛnyi bohu, na ayɛ no yaw; Ɔbɔtwɛr ne se, na ɔanan: Omumuyɛnyi n'apɛdze bɛhera.

## Tsir 113

1. Hom nyi EWURADZE ayɛw. Hom EWURADZE no nkowaa, hom nyi ayɛw, Hom nyi EWURADZE ne dzin ayɛw.
2. Nhyira nka EWURADZE ne dzin Ofi ndɛ dze kɔ yi na daapem.
3. Ofi wipuei kesi n'atɔree EWURADZE ne dzin sɛ ayɛyi.
4. EWURADZE krɔn bɔ amanaman nyinara do, Na n'enyimnyam bɔ sorsor do.
5. Woana na ɔtse dɛ EWURADZE hɛn Nyankopɔn, Ɔno a ɔayɛ ne tsenabea wɔ sor,
PSA.113.6, Ɔno a ɔbrɛ noho adze hwɛ Ndzɛmba a ɔwɔ sor na ase?
7. Ɔma ɔbɔbɔnyi do fi huntuma mu, Na ɔma ohianyi do fi suminado;
8. Ama ɔdze no aatsena etsitsir nkyɛn, Ne man mu etsitsir no.
9. Ɔma ɔbaa bɔnyin nya ofi mu siesie, Na ɔyɛ ɔbaatan a n'enyi gye. Hom nyi EWURADZE ayɛw.

## Tsir 114

1. Aber a Israel fii Egypt firii, Jakob fifo fii ananaben man mu no;
2. Juda bɛyɛɛ no krɔnkrɔnbea, Israel bɛyɛɛ n'ahenman.
3. Po hunii, na oguanee; Jordan so wɔsaan no ekyir.
4. Mbepɔw huruhuruuw dɛ nguannyin, Nkokwaa no dɛ nguambaa.
5. Epo ei, ebɛnadze yɛ wo na iruguan yi? Ɔwo Jordan, na eresan w'ekyir yi ɛ?
6. Hom mbepɔw, na hom ruhuruhuruw dɛ nguannyin; Na hom nkokwaa, dɛ nguambaa yi?
7. Ɔwo asaase, hihim wɔ EWURADZE enyim, Wɔ Jakob ne Nyankopɔn no enyim.
8. Ɔno a ɔdaan ɔbotan no yɛɛ nsutaae, Ɔtwerɛbo no yɛɛ no nsunyiwa no.

## Tsir 115

1. Nnyɛ hɛn a, Ao, EWURADZE, nnyɛ hɛn a, Na ɔwo wo dzin na enyimnyam nka, Wɔ wo mbɔbɔrhu na wo nokwar ntsi.
2. Ebɛnadze ntsi na amanaman bisa dɛ, Hɔn Nyankopɔn no wɔ hen ndɛ yi?
3. Hɛn Nyankopɔn wɔ sorsor: Dza ɔpɛ na ɔyɛ.
4. Hɔn ehonyi yɛ dwetɛ na sika, Nyimpa nsaano edwuma a.
5. Wɔwɔ ano, naaso wɔnnkasa; Wɔwɔ enyiwa, naaso wonnhu adze;
6. Wɔwɔ asowa, naaso wɔnntse asɛm; Wɔwɔ hwen, naaso wonnhua adze;
7. Wɔwɔ nsa, naaso wonnsuo adze mu; Wɔwɔ anan, naaso wɔnnantsew; Eso wonndua hɔn meneba mu nnkasa.
8. Hɔn a wɔyɛ hɔn no tse dɛ hɔnara; Nyew, obiara a ɔtwer hɔn no so.
9. Israel ei, ɔwo dze, twer EWURADZE; Ɔnoara nye hom mboa na hom kyɛm.
10. Aaron ne fifo, hom ntwer EWURADZE: Ɔnoara nye hɔn mboa na hɔn kyɛm,
PSA.115.11, Hom a hom suro EWURADZE, hom ntwer EWURADZE: Ɔnoara nye hom mboa na hom kyɛm.
12. EWURADZE adwen hɛn do; obehyira hɛn: Obehyira Israel ne fifo; Obehyira Aaron ne fifo.
13. Obehyira hɔn a wosuro EWURADZE, Nkakraba na akɛse nyinara.
14. EWURADZE mma hom ndɔr mbordo ara, Hom na hom mba.
15. Hom yɛ EWURADZE n'esiarfo, Ɔno a ɔyɛɛ sor na asaase.
16. Ɔsorsor yɛ EWURADZE no sorsor; Na asaase dze, ɔdze ama adasamba.
17. Nnyɛ ewufo na woyi EWURADZE ayɛw, Nkyii so nnyɛ hɔn a wosian kɔ foofoo mu no a;
18. Na hɛn dze, yebehyira EWURADZE Ofi ndɛ dze kɔ yi, na daapem. Hom nyi EWURADZE ayɛw.

## Tsir 116

1. Modɔ EWURADZE, osiandɛ oetsie Me ndze na mo nkotoserɛ.
2. Osiandɛ ɔabrɛ n'aso adze ama me, Dɛm ntsi metse ase yi mobɔbɔ ne dzin.
3. Owu ahoma brabraa me, Na samanadze yaw too me: Muhun ahoguan na awerɛhow.
4. Nna mobɔɔ EWURADZE ne dzin; Ao EWURADZE, meserɛ wo, gye me kra.
5. EWURADZE yɛ adom na tsenenee; Nyew, hɛn Nyankopɔn yɛ mbɔbɔrhu.
6. EWURADZE sie botooyɛfo: Wɔbrɛɛ me adze, na ɔgyee me nkwa.
7. Ao me kra, san kɔ w'ahomgye mu; Na EWURADZE nye wo edzi no yie.
8. Na ɔwo eyi me kra efi owu mu, M'enyiwa efi nyinsuwa mu, Na m'anan efi asehwe mu.
9. Dɛm ntsi, mebɛnantsew EWURADZE enyim Wɔ atseasefo asaase do.
10. Megyee dzii, mpo ber a mekaa dɛ: Mo ho hiahiaa me kɛse no.
11. M'akomatu mu, mekaa dɛ, Nyimpa nyinara yɛ atorfo.
12. Ebɛnadze na medze mebɛhyɛ EWURADZE ananmu, Wɔ ne yie a ɔyɛ me nyinara ntsi?
13. Mebɛfa nkwagye kɔɔpow no, Na mabɔ EWURADZE ne dzin.
14. Mubotua m'anohobadze ama EWURADZE, Ampaara, wɔ ne man nyinara enyim.
15. EWURADZE n'ahotseweefo hɔn wu dze Ɔsom bo wɔ n'enyi do.
16. EWURADZE, meyɛ w'akowaa turododo: Meyɛ w'akowaa, w'afonabaa ne ba; Ɔwo na asan me nkyehoma.
17. Mobɔbɔ ndaase afɔr ama wo, Na mabɔ EWURADZE ne dzin.
18. Mubotua m'anohobadze ama EWURADZE, Ampaara, wɔ ne man nyinara enyim;
19. Wɔ EWURADZE fie abanguado, Wɔ ɔwo, Jerusalɛm, wo finimfin. Hom nyi EWURADZE ayɛw.

## Tsir 117

1. Amanaman nyinara, hom nyi EWURADZE ayɛw; Amanaman nyinara, hom ntonton no.
2. Na no mbɔbɔrhu dɔɔ so wɔ hɛn do; Na EWURADZE no nokwar tsim hɔ daa. Hom nyi EWURADZE ayɛw.

## Tsir 118

1. Hom mfa ndaase mma EWURADZE; na oye: Na n'ehumbɔbɔr tsim hɔ daa.
2. Afei wɔmma Israel nka, Dɛ n'ehumbɔbɔr tsim hɔ daa.
3. Wɔmma Aaron ne fifo so wɔnka Dɛ n'ehumbɔbɔr tsim hɔ daa.
4. Wɔmma hɔn a wosuro EWURADZE nyina wɔnka, Dɛ n'ehumbɔbɔr tsim hɔ daa.
5. Mifi m'ahokyer mu mefrɛɛ EWURADZE: EWURADZE gyee me do na ɔdze me sii bea a ɔtrɛ do.
6. EWURADZE dzi m'afa; murunnsuro: Ebɛnadze na nyimpa botum ayɛ me?
7. EWURADZE dzi m'afa dɛ mo boafo: Dɛm ntsi mubohu m'apɛdze wɔ hɔn a wɔtan me no do.
8. Oye dɛ wɔtwer EWURADZE Kyɛn dɛ wɔdze werɛ bɛhyɛ nyimpa mu.
9. Oye dɛ wɔtwer EWURADZE Kyɛn dɛ wɔdze werɛ bɛhyɛ ahemfo mu.
10. Amanaman nyinara twaa mo ho hyiae: EWURADZE ne dzin mu na mutwitwaa hɔn gui.
11. Wotwaa mo ho hyiae, ampaara, wotwaa mo ho hyiae: EWURADZE ne dzin mu na mubotwitwa hɔn egu.
12. Wotwaa mo ho hyiaa dɛ ndowa; woedum hɔn dɛ nsoɛ mu ogya: EWURADZE ne dzin mu na mubotwitwa hɔn egu.
13. Wɔpeem me ta ma nkyɛ morohwe ase: Na EWURADZE boaa me.
14. EWURADZE nye m'ahoɔdzen na mo ndwom; Na ɔabɛyɛ mo nkwagye.
15. Ehurusi na nkwagye ndze wɔ atseneneefo asesee mu: EWURADZE n'abanyimfa yɛ mbanyindze.
16. EWURADZE n'abanyimfa ama do: EWURADZE n'abanyimfa yɛ mbanyindze.
17. Munnkowu, na mebɛtsena ase, Na maka EWURADZE no ndwuma makyerɛ.
18. EWURADZE atsea me yaayaw: Naaso onngyaa mo mu nnhyɛɛ owu nsa.
19. Hom mbuebue ndzeyɛtsenenee aponkɛse no mma me; Mebɛhɛn mu, medze ndaase bɛma EWURADZE.
20. EWURADZE no ponkɛse nye yi; Atseneneefo bɛhɛn mu.
21. Medze ndaase bɛma wo, osiandɛ ɔwo na agye me do, Na abɛyɛ mo nkwagye.
22. Ɔbo a adantofo powee no Ɔabɛyɛ kutuwdo bo.
23. Iyi EWURADZE ne nyɛe a; Ɔyɛ nwanwa wɔ hɛn enyiwa do.
24. Iyi nye da a EWURADZE ayɛ; Yebedzi ehurusi na hɛn enyi agye wɔ mu.
25. Ao, yɛserɛ wo, afei gye nkwa; EWURADZE, yɛserɛ wo, afei ma prɔmprɔmyɛ mbra.
26. Osiarfo nye nyia ɔnam EWURADZE dzin mu reba no: Yefi EWURADZE fie ehyira wo.
27. EWURADZE nye Nyankopɔn, na ɔama hɛn kan: Hom mfa ndubaa nkitsa hom nsamu nhyɛ fa no ase, na hom mbɔ afɔrmbukyia no ho aprɔw.
28. Ɔwo enye me Nyankopɔn, na medze ndaase bɛma wo: Ɔwo enye me Nyankopɔn, mubohuhor wo.
29. Hom mfa ndaase mma EWURADZE, na oye, Na n'ehumbɔbɔr tsim hɔ daa.

## Tsir 119

1. Esiarfo nye hɔn a wodzi mu wɔ EWURADZE n'asɛm mu, Hɔn a wɔnantsew EWURADZE ne mbra do.
2. Esiarfo nye hɔn a wodzi ne mbrasɛm do, Hɔn a wɔdze hɔn akoma nyina hwehwɛ no no.
3. Nyew, wɔmmbɔ ɔbrakyew biara; Wɔnantsew n'akwan no mu.
4. Ɔwo ahyɛ hɛn w'ahyɛdze, Dɛ yendzi do pɛpɛɛpɛ.
5. Ao, nkyɛ meedzi nokwar wɔ dza ahyɛ no nyinara mu!
6. Ɔno nna m'enyi nnkɔto, Ber a mubu wo mbra nyinara bi no.
7. Medze tsenenee akoma mebɛda wo ase, Ber a musua wo tsenenee atsɛmbu no.
8. Mibedzi wo mmom do: Mma mmpow me koraa.
9. Ebɛnadze na aberantsɛ bɛyɛ ma n'abrabɔ ho atsew? Ɔnye dɛ ɔbɔhwɛ noho yie dɛ mbrɛ w'asɛm tse.
10. Medze m'akoma nyina na maper dɛ mobɔsom wo: Mma mma mummbu wo mbra do.
11. W'asɛm na medze ahyɛ m'akoma mu, Amma maannyɛ bɔn enntsia wo.
12. Ayɛyi nka wo, Ao, EWURADZE; Kyerɛkyerɛ me wo mbra.
13. Medze m'anofamfa aka W'anomu atsɛmbu nyinara akyerɛ.
14. Medzi ehurusi wɔ wo mbrasɛm no mu, Wɔ ahonyadze nyinara so mu dɛmara.
15. Mobɔdwendwen w'ahyɛdze ho, Na mebu w'asɛm bi.
16. M'enyi bɛgye wo mbra ho: Mo werɛ nnkefir w'ahyɛdze.
17. Enye w'akowaa ndzi no yie, ma mentsena ase; Na mibedzi w'asɛm do.
18. Bue m'enyiwa, ma monhwɛ Anwanwadze a ofi wo mbra mu.
19. Meyɛ ɔmamforanyi wɔ asaase do: Mma mmfa wo mbrasɛm nnhuntsa me.
20. Me kra si apen wɔ akɔndɔ a Ɔwɔ wɔ w'atsɛmbu ho daa nyina ntsi.
21. Ɔwo etwuw ahopɔwfo enyim, Wɔadom hɔn a wofi wo mbrasɛm ho kyin no.
22. Yi ahorbahyɛ na enyito fi mo do; Osiandɛ mesie wo mbrasɛm.
23. Ɔman mu etsitsir so mpo fa apam tsia me: Naaso w'akowaa bɔdwendwen wo mbra ho.
24. Wo mbrasɛm so yɛ m'enyigyedze Na m'apamfo.
25. Me kra aka huntuma mu: Ma me nkwa bio dɛ mbrɛ w'asɛm tse.
26. Muhuee m'asɛm nyina guu w'enyim. Kyerɛkyerɛ me wo mbra.
27. Ma mentse w'ahyɛdze kwan ase; Na mobɔdwendwen w'anwanwa ndwuma ho.
28. Me kra nan wɔ awerɛhow ntsi: Hyɛ me dzen dɛ mbrɛ w'asɛm tse.
29. Twe me ekyir fi ndabraba kwan do: Na dua adom do fa wo mbra ma me.
30. Masan mu eyi nokwardzi kwan no: Medze w'atsɛmbu esi m'enyi do.
31. Medzi wo mbrasɛm do: Ao, EWURADZE, mma m'enyi nnto.
32. Mibedzi wo mbransɛm do dzendzenndzen mu, Ber a ebɛma me ntseasee ayɛ kɛse no.
33. Ao, EWURADZE, kyerɛkyerɛ me wo mbra no, Na mibedzi do akɔ ewiei.
34. Ma me ntseasee, na mibesie wo mbra; Nyew, medze m'akoma nyina bedzi do.
35. Ma memfa wo mbrasɛm kwan do; Na ɔno na m'enyi gye mu.
36. Dan m'akoma kɔ wo mbrasɛm ho, Na nnyɛ enyikaber ho bi a.
37. Dan m'enyiwa fi egyangyandze no hwɛ ho, Na ma me nkwa bio wɔ w'akwan mu.
38. Ma w'anohoba a edze abɔ w'akowaa no mbra mu, Anohoba a edze abɔ hɔn a wosuro wo no.
39. Gye me fi ahorbahyɛ a musuro no mu; Osiandɛ w'atsɛmbu ye.
40. Hwɛ, mo kɔn dɔ w'ahyɛdze: Wo tsenenee ntsi, ma me abrabɔ fofor.
41. Ma wo mbɔbɔrhu so mbra me nkyɛn, Ao, EWURADZE, Wo nkwagye no a, dɛ mbrɛ w'asɛm tse.
42. Nna mibenya mbuae bi ama hɔn a wɔhyɛ me ahorba no; Osiandɛ motwer w'asɛm.
43. Na mma nnyi nokwar asɛm no mmfi m'anomu koraa; Na m'enyi ada w'atsɛmbu do.
44. Mibedzi wo mbra do daa ekesi daapem.
45. Na mebɛnantsew abodweemu do; Osiandɛ medzi w'ahyɛdze.
46. Mebɛkasa wo mbrasɛm ho so wɔ ahemfo enyim, Na m'enyi ronnto.
47. Na mo ho bɛsɛpɛw me wɔ wo mbransɛm a modɔ no ho, Dza madɔ no a.
48. Medze moho bɛma mbrasɛm a modɔ no ho; Na mobɔdwendwen w'ahyɛdze ho.
49. Kaa asɛm a ekaa kyerɛɛ w'akowaa no, Dza ama medze m'enyi ato do no a.
50. Iyi nye m'awerɛkyekyer wɔ m'amandzehu mu; Dɛ w'asɛm na ɔama me nkwa bio.
51. Ahopɔwfo esi me atwetwe biara: Naaso menndanee mmfii wo mbra ho.
52. EWURADZE, makaa w'atsɛmbu a ofir tsetseetse no, Na makyekye mo werɛ.
53. Hu ekitsa me, Osian emumuyɛfo a wɔpow wo mbra ntsi.
54. Wo mbra ayɛ mo ndwom Wɔ m'akwantu fi no mu.
55. Ao, EWURADZE, mekaa wo dzin anadwe, Na midzi wo mbra do.
56. Nhyira yi na menya, Dɛ medzi w'ahyɛdze do.
57. Me kyɛpɛn, Ao, EWURADZE: Nye dɛ mibedzi wo nsɛm do.
58. Medze m'akoma nyina meserɛ enyimtsewee: Hu me mbɔbɔr dɛ mbrɛ w'anohoba tse.
59. Modwendween m'abra ho, Na medanee fii ho bedzii w'ahyɛdze do.
60. Meyɛɛ ntsɛm, na mannyɛ ekyim, Dɛ mibedzi wo mbrasɛm do.
61. Kaansa emumuyɛfo nhoma adwer me ehyia mpo a; Mo werɛ mmfir wo mbra.
62. Esuom na mosoɛr dze ndaase ma wo Wɔ w'atsɛmbu tsenenee ntsi.
63. Hɔn a wosuro wo nyinara na menye hɔn gor, Na hɔn a wodzi w'ahyɛdze do no a.
64. Ao, EWURADZE, wo mbɔbɔrhu ahyɛ asaase ma: Kyerɛkyerɛ me wo mbra no.
65. Enye w'akowaa edzi no yie, Ao, EWURADZE, dɛ mbrɛ w'asɛm tse.
66. Kyerɛkyerɛ me atsɛmbu pa na nyimdzee; Na magye wo mbrasɛm edzi.
67. Ansaana murubohu amandze no motɔɔ gon; Na afei dze midzi w'asɛm do.
68. Ɔwo iye, na eyɛ dza oye; Kyerɛkyerɛ me wo mbra no.
69. Ahopɔwfo etwa akɔhwi ato mo do: Naaso medze m'akoma nyina bedzi w'ahyɛdze do.
70. Wonnyi wo mbra ho ntseasee; Naaso emi dze, m'enyi ka wo mbra mu.
71. Oye ma me dɛ mehu amandze; Ama meesua wo mbra.
72. W'anomu mbra ye ma me Kyɛn sika na dwetɛ mpempem.
73. Wo nsa na wɔayɛ me na wɔahyehyɛ me: Ma me ntseasee, ama meesua wo mbrasɛm.
74. Hɔn a wosuro wo no bohu me na hɔn enyi agye; Osiandɛ medze m'enyi ato w'asɛm do.
75. Ao EWURADZE, minyim dɛ w'atsɛmbu tsen, Na dɛ nokwardzi mu na ehiahia mo ho.
76. Meserɛ wo, ma w'adɔyɛ mma me awerɛkyekyer, Dɛ mbrɛ w'asɛm a aka akyerɛ w'akowaa no tse.
77. Ma w'ayamuhyehye mbra mo do, na minnya nkwa: Na wo mbra nye m'enyikadze.
78. Ma ahopɔwfo enyi nto; osiandɛ woebutuw me akɔhwi mu: Na emi dze, mobɔdwendwen w'ahyɛdze ho.
79. Ma hɔn a wosuro wo no ndan mbra me nkyɛn, Hɔn a wonyim wo mbrasɛm no a.
80. Ma m'akoma ndzi mu wɔ wo mbra no mu: Amma m'enyi aannto.
81. Me kra tɔ wo nkwagye ho bitsi; Na m'enyi da w'asɛm do.
82. M'enyiwa ebu wɔ w'anohoba no tweɔn ntsi, Mibisaa dɛ, Dabɛn na ebɛkyekye mo werɛ?
83. Na mayɛ dɛ kɛntsɛn a woeyi no egow; Naaso mo werɛ mmfir wo mbra.
84. W'akowaa nhaahaa nkodu dabɛn? Dabɛn na ibobu hɔn a wohiahia mo ho no atsɛn?
85. Ahopɔwfo etutu amona ama me, Hɔn a wonndzi wo mbra do no a.
86. Wo mbrasɛm nyinara yɛ nokwar: M'atamfo hiahia mo ho akɔhwi mu; ɔwoara boa me.
87. Ɔka kakraabi ma nkyɛ wɔaahyew me wɔ asaase do; Naaso mammpow w'ahyɛdze.
88. W'adɔyɛ ntsi, gye me fi owu mu: Ama meedzi wo mbrasɛm do.
89. W'asɛm, Ao, EWURADZE, Tsim hɔ daapem wɔ sor hɔ.
90. Wo nokwardzi wɔ hɔ ma mbasantsen nyinara: Ɔwo edze asaase etsim na ɔwɔ hɔ daa.
91. Wo mbra ntsi ndzɛmba nyinara wɔ hɔ bodu ndɛ; Na biribiara dzi wo mbra do.
92. Sɛ wo mbra annyɛ m'enyikadze a, Nkyɛ ɔnodze mahera wɔ m'amandzehu mu.
93. Mo werɛ nnkefir w'ahyɛdze da; Osiandɛ ɔno na edze ama me nkwa.
94. Meyɛ wodze, gye me nkwa; Na mahwehwɛ w'ahyɛdze.
95. Emumuyɛfo retsɛw me asɛɛ me; Naaso mobɔdwendwen wo mbrasɛm ho.
96. Mehu emudzi nyinara n'ewiei; Na wo mbrasɛm dze, ɔmmbɔ adze da.
97. Ao, mbrɛ mudua dɔ wo mbra a! Modwendwen ho adzekyee nyina.
98. Wo mbrasɛm nye me wɔ hɔ daa; Na ɔayɛ me onyansafo akyɛn m'atamfo.
99. Mowɔ ntseasee kyɛn m'akyerɛkyerɛfo nyinara; Osiandɛ wo mbrasɛm nye m'adwendwen.
100. Metse adze ase kyɛn nkɔdaa mpo, Osiandɛ medzi w'ahyɛdze do.
101. Matwe m'anan efi emumuyɛ kwan biara do, Ama meedzi w'asɛm do.
102. Memmanee mmfii w'ahyɛdze ho; Osiandɛ ɔwoara na akyerɛkyerɛ me.
103. Mbrɛ wo nsɛm dua yɛ dɛw wɔ me gyirama do a! Nyew, ɔkyɛn ewo mpo, wɔ m'anomu.
104. Ɔnam w'ahyɛdze do na minya ntseasee: Dɛm ntsi na mikyir akɔhwi kwan biara no.
105. W'asɛm yɛ kandzea ma m'anan, Na kan ma mo kwan.
106. Maka ntam, na mafoa do, Dɛ mibedzi wo tsenenee ahyɛdze do.
107. Muruhu amandze dodow, Ao, EWURADZE: Gye me nkwa dɛ mbrɛ w'asɛm tse.
108. EWURADZE, meserɛ wo, ma w'enyi nsɔ m'anomu ayamuyi afɔr, Na kyerɛkyerɛ me w'ahyɛdze.
109. Me kra da me nsamu daa; Naaso mo werɛ mmfir wo mbra.
110. Emumuyɛfo esua me efir; Naaso memmfi w'ahyɛdze ho anntɔ gon.
111. Wo mbrasɛm na mafa ayɛ egyapadze daa; Na m'akoma n'ehurusi ara nye no.
112. Madan m'akoma dɛ mibedzi wo mbra do, Daa, ekodu ewiei mpo.
113. Mikyir hɔn a hɔn adwen nta nta; Na wo mbra na modɔ.
114. Ɔwo nye mo guansumabea na me kyɛm: M'enyi da w'asɛm do.
115. Hom mfi me nkyɛn nkɔ hom emumuyɛfo; Ama meedzi me Nyankopɔn ne mbrasɛm do.
116. Wowaw me dɛ mbrɛ w'asɛm tse, ma minnya nkwa; Na mma m'enyi nnto m'enyidado ho.
117. Suo mo mu, na mibenya nkwa, Na mebu wo mbra bi daa.
118. Ɔwo ama hɔn a wɔfom wo mbra no nyinara ayɛ kwa; Na hɔn ndaadaa ayɛ gyan.
119. Ɔwo ema asaase do emumuyɛfo nyinara fi hɔ dɛ sumina: Dɛm ntsi na modɔ wo mbrasɛm no.
120. Mo ho popo wɔ wo ho hu ntsi; Na musuro w'atsɛmbu.
121. Mayɛ dza ɔtsen na pɛrpɛr: Mma nngyaa me mma m'ahyɛdofo.
122. Dzi egyinamu ma w'akowaa ne yieyɛ: Mma ahopɔw nnhyɛ mo do.
123. M'enyiwa ada kwan akyɛr wɔ wo nkwagye, Na wo tsenenee asɛm no ho.
124. Enye w'akowaa ndzi no dɛ mbrɛ wo mbɔbɔrhu tse, Na kyerɛkyerɛ me wo mbra.
125. Meyɛ w'akowaa, ma me ntseasee; Ama meehu wo nkyerɛkyerɛ.
126. EWURADZE, edu aber a Edze yɛ edwuma; Osiandɛ wɔato wo mbra pan.
127. Dɛm ntsi na modɔ wo mbrasɛm Kyɛn sika, nyew, kyɛn sika mapa mpo.
128. Dɛm ntsi na mubu w'ahyɛdze wɔ adze nyinara ho dɛ ɔtsen; Na mikyir akɔhwi kwan biara no.
129. Wo nkyerɛkyerɛ yɛ nwanwa: Dɛm ntsi na me kra dzi do.
130. Wo nsɛm no do mbuei ma kan; Ɔma okotobonyi ntseasee.
131. Mebue m'anomu petoo, na mehaahaa; Osiandɛ mo kɔn dɔ wo mbrasɛm.
132. Kyea woho hwɛ me, na hu me mbɔbɔr, Dɛ mbrɛ etɔ dɛ eyɛ ma hɔn a wɔdɔ wo dzin no.
133. Tsintsim m'anamɔn wɔ w'asɛm mu; Na mma emumuyɛ biara nndzi mo do tum.
134. Pon me fi ɔdasanyi ne nhyɛdo mu: Ama meedzi w'ahyɛdze do.
135. Ma w'enyim nhyerɛn w'akowaa do; Na kyerɛkyerɛ me wo mbra.
136. Me nyinsuwa pem dɛ esutsen, Osiandɛ nyimpa ndzi wo mbra do.
137. Ɔtseneneenyi nye ɔwo, EWURADZE, Na w'atsɛmbu yɛ tɔɔtsen.
138. Ɔwo ahyɛ wo mbrasɛm wɔ tsenenee Na nokwardzi mu ara.
139. Mo mbɔdzembɔ redzɛw mo mu dɛ ogya, Osiandɛ m'atamfo werɛ efir wo nsɛm.
140. W'asɛm ho tsew krɔnn; Dɛm ntsi na w'akowaa dɔ no a.
141. Musuar na wommbu me bi: Naaso mo werɛ mmfir w'ahyɛdze.
142. Wo tsenenee yɛ ɔdomankoma tsenenee, Na wo mbra nye nokwar.
143. Ɔfona na ahoguan ekitsa me, Naaso wo mbrasɛm nye m'enyikadze.
144. W'ahyɛdze yɛ tsenenee daa; Ma me ntseasee, na mibenya nkwa.
145. Medze m'akoma nyina mesu afrɛ; gye me do, Ao EWURADZE; Na mibedzi wo mbra do.
146. Musu frɛ wo; gye me nkwa, Na mibedzi wo mbrasɛm do.
147. Mutwaar anapahema ano, na mekaa mu: M'enyi daa wo nsɛm do.
148. M'enyiwa twaar anadwe dasu ano, Ama maadwendwen w'asɛm ho.
149. Tsie me ndze dɛ mbrɛ w'adɔyɛ tse: EWURADZE, ma me nkwa bio dɛ mbrɛ w'atsɛmbu tse.
150. Hɔn a wɔka emumuyɛ do no abɛn; Wɔnye wo mbra ntamu atwe.
151. Naaso, EWURADZE, ɔwo ebɛn, Na wo mbrasɛm nyinara yɛ nokwar.
152. Muhunii wɔ wo mbrasɛm ho akyɛr, Dɛ ɔwo na edze etsim hɔ daa.
153. Hwɛ m'amandzehu, na gye me; Osiandɛ mo werɛ mmfir wo mbra.
154. Ɔwoara dzi m'asɛm ma me, na pon me: Gye me nkwa dɛ mbrɛ w'asɛm tse.
155. Nkwagye nye emumuyɛfo ntamu twe; Osiandɛ wɔnnhwehwɛ wo mmom no.
156. Naaso w'ayamuhyehye dɔɔ so, Ao EWURADZE: Gye me nkwa dɛ mbrɛ w'atsɛmbu tse.
157. M'ahohiahiafo na m'atamfo dɔɔ so: Naaso menndanee mmfii wo mbrasɛm ho.
158. Sɛ mohwɛ abrɔdɔtwafo a, na mo werɛ howee; Osiandɛ wonndzi w'asɛm do.
159. Hwɛ mbrɛ mudua modɔ w'ahyɛdze: Ao, EWURADZE, gye me nkwa dɛ mbrɛ w'adɔyɛ tse.
160. W'asɛm ne tamsi nye nokwar; Na w'atsɛmbu tsenenee mu biara tsim hɔ daa.
161. Aman mpanyin ehiahia mo ho kwa; Na wo nsɛm ho na m'akoma tu.
162. M'enyi gye w'asɛm ho, Dɛ obi a oenya asadze pii.
163. Metan atorsɛm na mikyir no kɔkɔɔkɔ; Naaso wo mbra dze, modɔ.
164. Mpɛn esuon da kor na miyi wo ayɛw, Wɔ w'atsɛmbu tsenenee ntsi.
165. Asomdwee kɛse na hɔn a wɔdɔ wo mbra no wɔwɔ; Na biribiara mma wommfintsiw.
166. Ao EWURADZE, m'enyi ada wo nkwagye no kwan, Na medzi wo mbrasɛm no do.
167. Me kra edzi wo nkyerɛkyerɛ do; Na modɔ no mbordo ara.
168. Midzi w'ahyɛdze na wo mbrasɛm do; Na m'akwan nyinara da w'enyim.
169. EWURADZE, ma me nkekamu ndu w'enyim: Ma me ntseasee dɛ mbrɛ w'asɛm tse.
170. Ma mo nkotoserɛ ndu w'enyim: Gye me dɛ mbrɛ w'asɛm tse.
171. Ma m'anofamfa bohue w'ayɛyi; Dɛ ɔwo na ekyerɛkyerɛ me wo mbra.
172. Me tɛkyerɛma bɔtow w'asɛm ho ndwom; Osiandɛ wo mbrasɛm nyinara yɛ tsenenee.
173. Ma wo nsa nyɛ krado mbɔboa me; Na w'ahyɛdze na masan mu meyi.
174. Mo kɔn adɔ wo nkwagye, Ao, EWURADZE; Na wo mbra nye m'enyikadze.
175. Ma me kra ntsena ase, na obeyi wo ayɛw; Na ma w'atsɛmbu mboa me.
176. Matɔ gon dɛ oguan a ɔayew; hwehwɛ w'akowaa; Osiandɛ mo werɛ mmfir wo mbrasɛm.

## Tsir 120

1. M'ahokyer mu, musui frɛɛ EWURADZE, Na ɔgyee me do.
2. Ao, EWURADZE, gye me kra fi ator ano, Na ndaadaa tɛkyerɛma mu.
3. Ebɛnadze na wɔmfa mma wo, na ebɛnadze na wɔmfa nyɛ wo nka ho, Ɔwo ndaadaa tɛkyerɛma?
4. Ɔkatakyi n'egyen hwironhwirom, Na ogyansenama huoo bɛyɛ wo kyɛfa.
5. Mundue, dɛ mabɔsoɛ Mesek, Dɛ metsena Kedar asese mu!
6. Matsena akyɛr dodow Wɔ nyia okyir asomdwee no nkyɛn.
7. Emi dze, mepɛ asomdwee: Naaso, sɛ mekasa a, hɔn dze wɔpɛ ɔko.

## Tsir 121

1. Mebɛma m'enyiwa do akyerɛ mbepɔw no: Henfa na mo mboa fi bɛba?
2. Mo mboa fi EWURADZE hɔ ba, Ɔno a ɔyɛɛ sor na asaase no.
3. Ɔremma kwan ma w'anan mpatser: Nyia ɔkora wo do no ronntɔ nkom.
4. Hwɛ, nyia ɔkora Israel do no Ɔronntɔ nkom eso ɔrennda.
5. EWURADZE nye nyia ɔkora wo do: EWURADZE nye wo nwin wɔ w'abanyimfa.
6. Ewia rennhye wo adzekyee, Nkyii so bosoom rinnsi wo do adzesaa.
7. EWURADZE bɔkora wo do efi mbusu nyinara mu; Ɔbɔkora wo kra do.
8. EWURADZE bɔkora w'edzifir na wo fieba do, Ofitsi aber yi dze kesi daapem.

## Tsir 122

1. M'enyi gyee ber a wɔsee me dɛ, Ma yɛnkɔ EWURADZE fie.
2. Hɛn anan gyinagyina W'aponkɛse mu, ao, Jerusalɛm;
3. Jerusalɛm a wɔakyekyer wo Dɛ kurow a ɔayɛ pepeepe:
4. Hɔ na mbusuakuw fow kɔ, mekyerɛ EWURADZE mbusuakuw no a, Ama wɔdze ndaase aama EWURADZE ne dzin, Dɛ mbrɛ n'ahyɛdze a ɔdze ama Israel no tse.
5. Na hɔ na wɔdze nhengua esisi ama atsɛmbu, David ne fie nhengua no a.
6. Hom nserɛ asomdwee mma Jerusalɛm: Hɔn a wɔdɔ wo no bɛyɛ prɔmprɔm.
7. Asomdwee ntsena w'afasu mu, Na prɔmprɔmyɛ ntsena w'aban mu.
8. Mo nuanom na me mfɛfo ntsi, Afei mebɛka dɛ, Asomdwee ntsena wo mu.
9. EWURADZE hɛn Nyankopɔn ne fi ntsi Mobɔhwehwɛ wo yieyɛ.

## Tsir 123

1. Ɔwo na mema m'enyiwa do mohwɛ wo, Ao, Ɔwo a etse sorsor.
2. Hwɛ, dɛ mbrɛ nkowaa dan hɔn wura, Na afonabaa hɔn wuraba no; Dɛmara so na yɛdan EWURADZE hɛn Nyankopɔn, Kodu dɛ obohu hɛn mbɔbɔr.
3. Hu hɛn mbɔbɔr, Ao, EWURADZE, hu hɛn mbɔbɔr: Na enyimtsiabu ahyɛ hɛn do dodow.
4. Hɔn a hɔn ho adwe hɔn hɔn atwetwesi, Na ahopɔwfo hɔn enyimtsiabu Ahyɛ hɛn kra do dodow.

## Tsir 124

1. Sɛ nnyɛ EWURADZE na odzii hɛn afa a, Wɔmma Israel wɔnka ɛ;
2. Sɛ nnyɛ EWURADZE na odzii hɛn afa, Ber a adasa soɛɛr hɛn do no a:
3. Nkyɛ wɔmeen hɛn enyimon, Ber a hɔn ebufuw dzɛɛw hɛn do no:
4. Nkyɛ esu no praam hɛn do, Nkyɛ esutsen no faa hɛn kra do.
5. Nkyɛ esu begyabegya no faa hɛn kra do.
6. Nhyira nka EWURADZE, Ɔno a ɔammfa hɛn annyɛ afonam amma hɔn se.
7. Hɛn kra efi nsa dɛ mbrɛ anoma fi efirsuafo efir mu: Efir ebubu, na yeefi nsa.
8. Hɛn mboa fi EWURADZE hɔ, Ɔno a ɔyɛɛ sor na asaase no.

## Tsir 125

1. Hɔn a wɔtwer EWURADZE no Wɔtse dɛ mbepɔw Zion a onnhihim, na osi hɔ daa.
2. Dɛ mbrɛ mbepɔw etwa Jerusalɛm ho ehyia no, Dɛmara so na EWURADZE etwa ne man ho ehyia, Ofitsi aber yi dze kesi daapem.
3. Na emumuyɛ ahempoma nnkɛtsena atseneneefo kyɛpɛn do; Amma atseneneefo anntsen hɔn nsa annka emumuyɛ.
4. EWURADZE, ma onsi hɔn a wodzi w'asɛm do no yie, Na hɔn a wɔtsen wɔ hɔn akoma mu no.
5. Na hɔn a wɔman fa hɔn akwan kyew do dze, EWURADZE dze hɔn bɛka emumuyɛfo ho akɔ. Asomdwee mbra Israel do.

## Tsir 126

1. Aber a EWURADZE dze Zion fi ndɔmmum sanee bae no, Ɔyɛɛ hɛn dɛ adaaso.
2. Ɔno na serew hyɛɛ hɛn afon ma, Na adwontow hyɛɛ hɛn gyirama do ma: Nna wɔkekaa no wɔ amanaman mu dɛ, EWURADZE ayɛ ndzɛmba akɛse ama hɔn.
3. Nyew, EWURADZE ayɛ ndzɛmba akɛse ama hɛn; Ntsi na hɛn enyi agye.
4. EWURADZE, fa hɛn fi ndɔmmum san bra, Dɛ mbrɛ edze nsu san ba ɔwora a awew mu.
5. Hɔn a wɔpe aba no nyinsuwa mu no, wɔdze ehurusi botwa.
6. Nyew, kaansa worusu wɔ ber a wokura aba esusudze no a, Wɔdze ehurusi bɛsan, ber a wɔdze no efiefi reba no.

## Tsir 127

1. Sɛ EWURADZE ennsi dan no a, Hɔn a worisi no wɔberɛ kwa: Sɛ EWURADZE annweɔn kurow no a, Ɔweɔmfo no si ho pe kwa.
2. Gyan ara na hom soɛr anapahema, na hom nngye hom ahom papa biara, adzesae ber mpo, Na hom berɛ ana hom enya edziban: Naaso, EWURADZE osiesie ma n'adɔfo, mpo wɔ ber a nna wɔadeda.
3. Hwɛ, mba yɛ akyɛdze a ofi EWURADZE hɔ: Na wɔyɛ nhyira mapa.
4. Dɛ mbrɛ nyimpa katakyi ne nsamu egyen menaba tse no, Dɛmara na mberantsɛber mu mba tse.
5. Ɔhomkanyi nye nyimpa a ɔahyɛ hɔn n'egyen kotoku ma; Na n'enyim nnkogu ase da, Ber a ɔnye atamfo bɛkasa wɔ baguamu no.

## Tsir 128

1. Osiarfo nye obiara a osuro EWURADZE, Na ɔnantsew n'akwan mu.
2. Na ibedzi wo nsaano edwuma: Ebɛyɛ ɔhomkanyi, na obesi wo yie.
3. Wo yer bɛyɛ dɛ wenyindua a ɔsow, wɔ wo fie adankyir: Wo mba botwa wo pon ho ehyia dɛ ngodua ntsetsɛwee.
4. Hwɛ, dɛm na wobesi ehyira Nyia osuro EWURADZE.
5. EWURADZE fi Zion behyira wo: Na ibohu Jerusalɛm ne yieyɛ wo nkwa nda nyinara.
6. Nyew, ibohu wo mba hɔn mba. Asomdwee mbra Israel do.

## Tsir 129

1. Mber pii na woehiahia mo ho fitsi me mbofrase, Wɔmma Israel afei ɔnka;
2. Mber pii na woehiahia mo ho fitsi me mbafose: Naaso woenntum me.
3. Funtumfo no funtuum m'ekyir; Wɔyɛɛ hɔn aka atsentsen.
4. Naaso EWURADZE yɛ tseneneenyi: Oetwitwa emumuyɛfo nhoma mu esinesin.
5. Ma hɔn a wɔtan Zion nyinara, Hɔn enyim ngu ase na wɔnsan hɔn ekyir.
6. Ma wɔnyɛ dɛ dan etsifi efuw, Onnwie nyin ana ɔahyew no a;
7. Dza otwafo no mmfa nnhyɛ ne nsa ma, Nkyii so efikyekyefo no mmfa mmboa no bo mu,
PSA.129.8, Na hɔn a wotwa mu so mpo nnka dɛ, EWURADZE ne nhyira mbra hom do no a. Yehyira hom wɔ EWURADZE ne dzin mu.

## Tsir 130

1. Mifi ebun no mu na meka mu frɛ ɔwo, EWURADZE.
2. Ao, EWURADZE, tsie me ndze: Ma w'aso mbra Mo nkotoserɛ ndze do.
3. Sɛ ɔwo, EWURADZE, ritsin emumuyɛ do a, Nkyɛ, woana begyina?
4. Mbom ɔwo na fakyɛ wɔ w'afamu, Ama woeesuro wo.
5. Motweɔn EWURADZE, nyew, me kra tweɔn, Na n'asɛm do na m'enyi da.
6. Me kra tweɔn EWURADZE, Kyɛn aweɔmfo a wɔrotweɔn adzekyee; Nyew, ɔkyɛn aweɔmfo a wɔrotweɔn adzekyee.
7. Ao Israel, ma w'enyi nda EWURADZE do, Na n'afamu na mbɔbɔrhu wɔ, Ne nkyɛn na nkwagye mbordo wɔ.
8. Na ɔbɔpon Israel Efi n'emumuyɛ nyinara mu.

## Tsir 131

1. EWURADZE, m'akoma nnyɛ ahopɔw, eso m'enyiwa nntra no ntɔn; Eso mennantsew apɔmpɔmpɛ mu, Anaa ndzɛmba a wɔyɛ nwanwa dodow kyɛn me no mu.
2. Ampaara madwedwe me kra ma ɔayɛ foo; Dɛ ɔba a woetwa no enumfo a ɔwɔ ne na hɔ, Nyew, me kra tse dɛ ɔba a woetwa no enumfo.
3. Ao Israel, ma w'enyi nda EWURADZE do Ofitsi aber yi dze kesi daapem.

## Tsir 132

1. Ao, EWURADZE, kaa David N'amandzehu nyinara ma no;
2. Mbrɛ ɔkaa ntam kyerɛɛ EWURADZE, Na ɔbɔɔ Jakob no Tumfo Kor no anohoba:
3. Ampaara, moronnkɔ me fie ntamadan mu, Eso morommfow nnkɔ me pia mu.
4. Meremma m'enyisoatsɛw nntɔ nkom, Eso merennda;
5. Ekodu dɛ mibenya beebi ama EWURADZE, Ntamadan ama Jakob no Tumfo Kor no.
6. Hwɛ, yɛkɛtsee no wɔ Efrata: Yekohun no wɔ kwaa mu haban mu.
7. Yɛbɔkɔ ne ntamadan mu; Yɛbɔkotow asɔr wɔ n'ananadzegua ho.
8. Ao, EWURADZE, soɛr kɔ w'ahomgyebea; Ɔwo, na w'ahoɔdzen adaka no.
9. Ma w'asɔfoe mfa ndzeyɛtsenenee nhyɛ; Na ma w'ahotseweefo mbɔ ose ndzi ehurusi.
10. Osian w'akowaa David ntsi Mma nndan nyia asera no no enyi.
11. EWURADZE aka ntam akyerɛ David nokwar mu a; Ɔrenndan mmfi ho: Wo honam mu aba bi na medze mibesi w'ahengua do.
12. Sɛ wo mba bedzi m'ahyɛmu Na me mbrasɛm a mebɛma hɔn no do a, Hɔn mba so bɛtsena w'ahengua do daa daa.
13. Na EWURADZE asan mu eyi Zion; Ɔapɛ hɔ ayɛ ne tsenabea.
14. Iyi nye m'ahomgyebea daa: Ha na mebɛtsena; na mepɛ no dɛm.
15. Mibehyira n'edzidzidze pii: Medze edziban bɛmee n'abɔbɔfo.
16. N'asɔfoe so medze nkwagye bɛhyɛ hɔn: Na n'ahotseweefo bɔbɔ ose kɛse edzi ehurusi.
17. Hɔ na mebɛma ambɛn bi efir ama David: Mesiesie kandzea ama nyia masera no no.
18. Medze enyito bɛhyɛ n'atamfo: Na ɔnoara dze, n'ahenkyɛw bɛhyerɛn wɔ n'etsifi.

## Tsir 133

1. Hwɛ, mbrɛ odua ye na ɔyɛ fɛw Ma enuanom dɛ wɔbɔbɔ mu atsena koryɛ mu!
2. Ɔtse dɛ aboɔdzen ngo a Wohuei guu Aaron n'apampamu, Osianee guu n'abɔdwesa mu; Na ɔsɔnee boguu n'atar no mbuano no do;
3. Ɔtse dɛ Hermon ɔbɔsu a Osian bogu Zion mbepɔw do: Na hɔ na EWURADZE hyɛɛ nhyira no, Nyew, nkwa daapem no.

## Tsir 134

1. Hwɛ, hom nhyira EWURADZE, hom EWURADZE no nkowaa nyinara a Hom gyina EWURADZE fie anadwe.
2. Hom mmema hom nsa do wɔ krɔnkrɔnyɛ mu, Na hom nhyira EWURADZE.
3. EWURADZE mfi Zion nhyira wo; Ɔno a ɔyɛɛ sor na asaase no.

## Tsir 135

1. Hom nyi EWURADZE ayɛw, Hom nyi EWURADZE ne dzin ayɛw:
2. Ao, hom EWURADZE no nkowaa, Wɔ hɛn Nyankopɔn ne fie abangua no mu.
3. Hom nyi EWURADZE ayɛw; na EWURADZE ye: Hom ntow ayɛyindwom mma ne dzin; na oye dɛ.
4. Na EWURADZE asan mu eyi Jakob ama noho, Na ɔdze Israel ayɛ nara n'egyapadze soronko.
5. Na minyim dɛ EWURADZE yɛ kɛse, Na dɛ hɛn EWURADZE bɔ enyame nyinara do.
6. Biribiara a EWURADZE pɛe no, ɔnoara na ɔayɛ, Wɔ ɔsor na asaase, wɔ po na ebun nyinara mu.
7. Ɔma ehubɔhubɔw fi asaase ano fow sor; Ɔpaa enyinam ma nyankom tɔ; Ɔbɔ mframa fi n'adzekorabea mu fir.
8. Ɔno a okum Egypt mbakan, Nyimpa na mbowa dze nyina.
9. Ɔsomaa nsɛnkyerɛdze na anwanwadze baa ɔwo, Egypt, wo finimfin, Wɔ Farao na no nkowaa nyinara do.
10. Ɔno na ɔbobɔɔ amanaman akakraka, Na okunkum ahemfo akatakyi;
11. Amorifo hɔn hen Sihon. Na Basanhen Ɔge, Na Keenan ahenman nyinara:
12. Na ɔdze hɔn asaase maa dɛ egyapadze, Dɛ egyapadze maa ne man Israel.
13. Ao EWURADZE, wo dzin tsim hɔ daa; EWURADZE, wo nkaa du mbasantsen nyinara do.
14. Na EWURADZE bobu ne man bem, Na oenya ayamuhyehye ama no nkowaa.
15. Amanaman ehonyi yɛ dwetɛ na sika, Nyimpa nsaano edwuma a.
16. Wɔwɔ ano, naaso wɔnnkasa; Wɔwɔ enyiwa, naaso wonnhu adze;
17. Wɔwɔ asowa, naaso wɔnntse asɛm; Eso ahom biara nnyi hɔn anomu.
18. Hɔn a wɔyɛ hɔn no bɛyɛ dɛ hɔnara: Ampaara, obiara a ɔtwer hɔn no so.
19. Israel ne fifo, hom nhyira EWURADZE: Aaron ne fifo, hom nhyira EWURADZE.
20. Levi ne fifo, hom nhyira EWURADZE: Ao, Hom a hom suro EWURADZE, hom nhyira EWURADZE.
21. Nhyira mfi Zion nka EWURADZE, Ɔno a ɔtse Jerusalɛm. Hom nyi EWURADZE ayɛw.

## Tsir 136

1. Hom mfa ndaase mma EWURADZE; na oye: Na n'ehumbɔbɔr tsim hɔ daa.
2. Hom mfa ndaase mma enyame mu Nyankopɔn no: Na n'ehumbɔbɔr tsim hɔ daa.
3. Hom mfa ndaase mma ewuranom EWURADZE no: Na n'ehumbɔbɔr tsim hɔ daa.
4. Nyia no nko yɛ anwanwadze akɛse no: Na n'ehumbɔbɔr tsim hɔ daa.
5. Nyia ɔdze ntseasee yɛɛ ɔsorsor no: Na n'ehumbɔbɔr tsim hɔ daa.
6. Nyia ɔdze asaase tserɛɛw esu no do no: Na n'ehumbɔbɔr tsim hɔ daa.
7. Nyia ɔyɛɛ kan kɛse no: Na n'ehumbɔbɔr tsim hɔ daa.
8. Ewia dɛ ondzi adzekyee do: Na n'ehumbɔbɔr tsim hɔ daa.
9. Bosoom na nworaba dɛ wondzi adzesaa do: Na n'ehumbɔbɔr tsim hɔ daa.
10. Nyia ɔbobɔɔ Egyptfo hɔn mbakan: Na n'ehumbɔbɔr tsim hɔ daa.
11. Na oyii Israel fii hɔn mu no: Na n'ehumbɔbɔr tsim hɔ daa.
12. Ɔdze nsa a ɔyɛ dzen, na basa a wɔatserɛw mu: Na n'ehumbɔbɔr tsim hɔ daa.
13. Nyia ɔpaa Mbɛw Po no mu ebien no: Na n'ehumbɔbɔr tsim hɔ daa.
14. Na ɔmaa Israel twae no: Na n'ehumbɔbɔr tsim hɔ daa.
15. Farao na no dɔm dze, ɔtoow hɔn guu Mbɛw Po no mu: Na n'ehumbɔbɔr tsim hɔ daa.
16. Nyia ɔgyee ne man duaa sar no do no: Na n'ehumbɔbɔr tsim hɔ daa.
17. Nyia ɔbobɔɔ ahemfo akɛse no: Na n'ehumbɔbɔr tsim hɔ daa.
18. Na okunkum ahemfo a wɔayɛ atsenka no: Na n'ehumbɔbɔr tsim hɔ daa.
19. Amorifo hɔn hen Sihon: Na n'ehumbɔbɔr tsim hɔ daa.
20. Basanhen Ɔge: Na n'ehumbɔbɔr tsim hɔ daa.
21. Na ɔdze hɔn asaase maa dɛ egyapadze: Na n'ehumbɔbɔr tsim hɔ daa.
22. Mekyerɛ egyapadze a ɔdze maa n'akowaa Israel: Na n'ehumbɔbɔr tsim hɔ daa.
23. Nyia ɔkaa hɛn wɔ hɛn ahobrɛadze asetsena mu no: Na n'ehumbɔbɔr tsim hɔ daa.
24. Na ɔagye hɛn efi hɛn atamfo nsamu no: Na n'ehumbɔbɔr tsim hɔ daa.
25. Ɔma honam nyinara edziban: Na n'ehumbɔbɔr tsim hɔ daa.
26. Hom mfa ndaase mma sor Nyankopɔn: Na n'ehumbɔbɔr tsim hɔ daa.

## Tsir 137

1. Babilɔn esutsen no ho, Hɔ na yɛtsenae, nyew, yesui, Ber a yɛkaa Zion no.
2. Hɔ esukɔnndua no do Na yɛdze hɛn nsankutsen sensɛnee.
3. Na hɔ na hɔn a wɔfaa hɛn ndɔmmum no bisaa hɛn hɔ ndwom, Na hɔn a wɔmaa yɛfɔnee no bisaa hɛn hɔ enyigye, dɛ, Hom ntow Zion ndwom kor nkyerɛ hɛn.
4. Ɔbɛyɛ dɛn na yɛbɔtow EWURADZE no ndwom Wɔ ananabea?
5. Ao Jerusalɛm, sɛ mo werɛ fir wo a, Ma m'abanyimfa nngura wɔ mu ho.
6. Ma me tɛkyerɛma mfam m'anomu, Sɛ mannkaa wo a; Na sɛ mammpɛ Jerusalɛm Annkyɛn m'enyikadze tsitsir a.
7. Ao, EWURADZE, kaa Jerusalɛm da no Fa tsia Edommba no; Hɔn a wɔkaa dɛ, Wondwuruw no, wondwuruw no, Nkodu ne fapem do mpo no.
8. Ao, Babilɔn babaa a wɔrebɛsɛɛ wo; Nhyira nka nyia otua wo kaw Dɛ mbrɛ edze ayɛ hɛn no.
9. Nhyira nka nyia osuo wo nkɔkowaba mu Dze hɔn hwehwe ɔbotan no.

## Tsir 138

1. Medze m'akoma nyina bɛda wo ase, Ao EWURADZE: Abosom enyim mpo, mobɔtow ayɛyindwom ama wo.
2. Mobɔkotow asɔr wɔ w'asɔrfi krɔnkrɔn no afamu, Na medze ndaase ama wo dzin wɔ w'adɔyɛ na wo nokwardzi no ntsi: Na ɔwo ehuhor w'asɛm abɔ wo dzin nyinara do.
3. Da a musui frɛe no, ɔwo egyee me do, Ɔwo edze ahoɔdzen hyɛɛ me dzen wɔ me kra mu.
4. Ao EWURADZE, asaase do ahemfo nyinara dze ndaase bɛma wo, Osiandɛ wɔatse w'anomu nsɛm.
5. Nyew, wɔbɔtow EWURADZE n'akwan no ho ndwom; Osiandɛ EWURADZE n'enyimnyam yɛ kɛse.
6. EWURADZE yɛ okokroko dze, Naaso obu ahobrɛadzefo bi: Na ahopɔwfo dze onyim hɔn ekyirekyir.
7. Kaansa menam ɔfona mu mpo a, ebɛma me nkwa; Ɔwo ebɛtsen wo nsa wɔ m'atamfo hɔn ebufuw do, Na w'abanyimfa bɛgye me nkwa.
8. Ao, EWURADZE bɛma dza ɔfa mo ho no edzi mu: EWURADZE, w'ehumbɔbɔr tsim hɔ daa; Mma mmpow woara wo nsaano edwuma.

## Tsir 139

1. EWURADZE, ɔwo ahwehwɛ mo mu, na ehu me.
2. Ɔwo inyim m'asetsena na mo soɛr, Ɔwo etse m'adwen ase kɔ ekyirekyir.
3. Ɔwo epɛnsapɛnsa me nantsew na me nda mu, Na inyim m'akwan nyinara mu yie.
4. Na ansaana mebɛkasa no mpo, Hwɛ, EWURADZE, ɔwo inyim ne nyinara kwar.
5. Ɔwo etwa ayer me wɔ m'ekyir na m'enyim, Na edze wo nsa ato mo do.
6. Dɛm nyimdzee yi ɔyɛ me nwanwa dodow; Ɔkrɔn, munntum menntse ase.
7. Henfa na mibefi wo sunsum enyim akɔ? Anaa henfa na mibefi w'enyim meguan akɔ?
8. Sɛ mofow kɔ sor a, ewɔ hɔ: Sɛ mekɛsɛw me kɛtɛ wɔ samanadze a, hwɛ, ewɔ hɔ:
9. Sɛ mefa anapa n'atsaban, Na mutu kɛtsena po ekyirekyir hɔ a;
10. Hɔ mpo wo nsa begya me kwan, Na w'abanyimfa esuo mo mu.
11. Sɛ medɛ, Ampaara sum bɛkata mo do a, Ɔno dze, adzesaa mpo bɛdan kan etwa mo ho ehyia;
12. Sum mpo nnhuntsa wo, Na adzesaa yɛ kann dɛ adzekyee: Sum na kan nyina yɛ wo adze kor.
13. Na ɔwo na ebɔɔ mo mu ndzɛmba nyina: Ɔwo na eween me wɔ me na n'awotoa mu.
14. Medze ndaase bɛma wo; osiandɛ awanwakwan a ɔyɛ hu do na ayɛ me: Wo ndwuma yɛ nwanwa; Na me kra nyim ara yie.
15. Mo frɔdɔɔ ennhuntsa wo, Ber a wɔyɛɛ me wɔ ehuntsae mu, Na wɔween me nwanwa mu wɔ asaase ase noho noho no.
16. W'enyiwa hun me ber a meyɛ bɔgyatɔw nko no, Na me mfafakuwa nyinara wɔakyerɛw no wɔ wo nwoma no mu, Na nda dodow a wɔahyehyɛ ama me no, Naaso na no mu biara nnyae mmbae.
17. Ao Nyankopɔn, mbrɛ w'adwen dua som me bo so a! Mbrɛ no dodow ano dua dɔɔ so a!
18. Sɛ merekan a, no dodow ano dɔɔ so sen anhwea: Minyan a, meda ho wɔ wo nkyɛn ara.
19. Nyankopɔn, ampaara ɔwo boku emumuyɛfo: Dɛm ntsi hom bɔgyakafo, hom mfi me nkyɛn mfi.
20. Na wɔkasa tsia wo emumuyɛ mu, Na w'atamfo bɔ wo dzin gyangyan.
21. EWURADZE, ana minnkyir hɔn a wokyir wo? Na mo werɛ nnhow hɔn a wɔsoɛr tsia wo no?
22. Mikyir hɔn yerɛyerɛyerɛw: Mubu hɔn m'atamfo.
23. Nyankopɔn, pɛnsapɛnsa mo mu, na hu m'akoma mu: Sɔ me hwɛ, na hu m'adwendwen:
24. Na hwɛ, sɛ emumuyɛ kwan bi wɔ mo mu a, Na gya me fa daa kwan no mu.

## Tsir 140

1. EWURADZE, gye me fi nyimpa mumuyɛnyi no ne nsa; Kora mo do fi nyimpa kakaben no ho.
2. Hɔn a wosusu ewurkadze wɔ hɔn akoma mu; Na daa nyina na wɔka ɔko do no.
3. Wɔasew hɔn tɛkyerɛma dɛ ɔwɔ; Ehurutsia bɔr wɔ hɔn se ase.
4. Ao EWURADZE, sie me fi omumuyɛnyi no ne nsamu; Kora mo do fi nyimpa kakaben no ho: Hɔn a woesua dɛ wobosun m'anamɔn akyen.
5. Ahopɔwfo dze efir ehuntsa me, ɔnye nhoma; Wɔatserɛw eboa mu wɔ ɔkwan nkyɛn; Woesua me apamfir.
6. Mese EWURADZE dɛ, Ɔwo nye me Nyankopɔn: Yɛ aso ma mo nkotoserɛ ndze, EWURADZE.
7. Ao, EWURADZE, mo wura, mo nkwagye n'ahoɔdzen, Ɔwo na akata me tsir do wɔ nkoda mu.
8. EWURADZE, mma omumuyɛnyi nnya n'apɛdze; Mma no mbusu tsirmpɔw no nnkɔ do; bɛyɛ na wɔremema hɔnho do.
9. Na hɔn a wotwa mo ho hyia hɔn etsifi dze, Ma hɔnankasa hɔn anofamfa mbusu mbua hɔn do.
10. Ma ogyansenama ngu hɔn do: Ma wɔntow hɔn ngu gya mu; Amona dɔnkuronn mu, ma wɔnnkɔsoɛr bio.
11. Wɔnnkɛma tɛkyerɛma bɛrbɛrnyi no atsena asaase do: Mbusu betsiw nyimpa kakaben no ebutuw no.
12. Minyim dɛ EWURADZE bedzi amandzehunyi n'asɛm, Na ɔdze ohianyi ne bemdzi ama no.
13. Ampaara atseneneefo dze ndaase bɛma wo dzin: Tɔɔtsenyɛfo bɛtsena w'enyim.

## Tsir 141


## Tsir 142

1. Medze me ndze su frɛ EWURADZE; Me ndze na medze yɛ nkotoserɛ ma EWURADZE.
2. Muhue mo nkɔmbɔ gu n'enyim; Meda mo fona edzi kyerɛ no.
3. Sɛ mo sunsum tɔ bitsi wɔ mo mu a, ɔwo na ekyerɛ dza menyɛ. Ɔkwan a menam do no na woesua efir ehuntsa me.
4. Mohwɛɛ m'enyimfa mohwɛe; na nyimpa bi nnyi hɔ a onyim me: Guandɔbea abɔ me; nyimpa biara nndwen mo ho.
5. Ao EWURADZE, ɔwo na musu frɛ wo; Mese dɛ, Ɔwo nye mo guandɔbea, Me kyɛfa wɔ atseasefo asaase do.
6. Kyɛn aso wɔ mo su do; na wɔabrɛ me adze dodow: Gye me fi m'ahohiahiafo nsa; na hɔn ho yɛ dzen sen me.
7. Yi me kra fi efiadze pue, ma medze ndaase ama wo dzin: Atseneneefo botwa mo ho ehyia; Osiandɛ ɔwo enye me bedzi no yie.

## Tsir 143

1. Tsie me mpaabɔ; Ao EWURADZE, yɛ aso ma mo nkotoserɛ: Gye me do wɔ wo nokwardzi na wo tsenenee mu.
2. Na mma mmfa w'akowaa nnkɔ atsɛmbu mu; Na ɔwo w'enyim ɔtseasefo biara rinndzi bem.
3. Na ɔtamfo no ahaw me kra; Ɔabɔ mo nkwa ahwe famu: Ɔama matsena sum mbeambea do dɛ hɔn a woewu akyɛr.
4. Dɛm ntsi mo sunsum atɔ bitsi wɔ mo mu; M'akoma ayɛ ankonam wɔ mo mu.
5. Mekaa tsetse nda no; Modwendwen wo ndzeyɛe nyinara ho: Mususu wo nsaano edwuma ho.
6. Mema me nsa do kyerɛ wo: Wo ho sukɔm dze me kra, dɛ asaase a oetwie.
7. Ao EWURADZE, yɛ ntsɛm gye me do; m'ahom repa: Mma nnyi w'enyim nnhuntsa me ae; Bɛyɛ na mayɛ dɛ hɔn a wosian kɔ adakamona mu no.
8. Ma mentse w'adɔyɛ nka anapa; Na ɔwo na motwer wo: Ma munhu akwan a ɔsɛ dɛ menantsew do; Na ɔwo na mema me kra do ma wo.
9. Ao, EWURADZE, gye me fi m'atamfo nsa: Muguan toa wo dɛ fa me huntsa.
10. Kyerɛkyerɛ me ma menyɛ wo pɛ; na ɔwo nye me Nyankopɔn: Ma wo sunsum akwankyerɛ pa no ngya me mfa tsenenee asaase do.
11. EWURADZE, gye me nkwa wɔ wo dzin ntsi: Yi me kra fi ɔfona mu wɔ wo ndzeyɛtsenenee mu.
12. Na twa m'atamfo gu wɔ w'adɔyɛ mu, Na sɛɛ hɔn a wohiahia me kra ho nyinara; Osiandɛ meyɛ w'akowaa.

## Tsir 144

1. Nhyira nka EWURADZE mo botan, Ɔno a ɔkyerɛkyerɛ me nsa na nsatseaba akodzi,
PSA.144.2, M'adɔyɛ, na m'akoban, M'abantsentsen na me gyefo; Me kyɛm, na nyia motwer no; Ɔno a ɔbrɛ me man adze hyɛ m'ase.
3. Ao EWURADZE, ɔdasanyi nye woana, na ɔwo edwen no do yi? Anaa ɔdasanyi ne ba, na ɔwo ibu no bi yi?
4. Ɔdasanyi tse dɛ ehuhuw: Ne nda tse dɛ nwinwin a ɔresen.
5. Ao EWURADZE, kontom wo sorsor, na si famu: Keka mbepɔw, na wobopun wusiw.
6. Paapaa asenaman, na pansam hɔn; Totow w'egyen menaba na bɔ hɔn
7. To wo nsa fi sor; Hwim me, na gye me fi esu akɛse mu, Fi ananaben nsamu;
8. Hɔn na hɔn ano ka nsɛnhun, Na hɔn abanyimfa yɛ ator abanyimfa.
9. Mobɔtow ndwom fofor ama wo, Ao, Nyankopɔn: Medze nsankutsen a no do nhoma du mobɔtow ayɛyindwom ama wo.
10. Ɔwo a edze nkwagye ma ahemfo: Na egye w'akowaa David fi afona ndam ndam no ano.
11. Hwim me, na gye me fi ananaben nsamu, Hɔn a hɔn ano ka nsɛnhun, Na hɔn abanyimfa yɛ ator abanyimfa.
12. Ma hɛn mbabanyin hɔn mberantsɛber nyɛ dɛ atsɛndua a woenyin yie; Na hɛn mbabaa nyɛ kutuwdo abo a wɔasen no ahemfie dze no saso;
13. Ma hɛn asan nyeyɛ amaama a ɔma adze horow nyinara; Ma hɛn nguan nwowo mpempem na pedu pedu wɔ hɛn haban mu;
14. Ma hɛn anantwi nya apɔwmudzen; Mma wɔmmpon yafun anaa wɔnnyɛ asaa, Ma osu nkekamu biara mmba hɛn abrɔn mu;
15. Esiarfo nye ɔman a wɔtse dɛm asetsena yi mu: Ampaara esiarfo nye ɔman a EWURADZE yɛ hɔn Nyankopɔn.

## Tsir 145

1. Mobɔtonton wo, me Nyankopɔn, me hen; Na mehyira wo dzin daa daa daa.
2. Daa nyina na mibehyira wo; Na meyi wo dzin ayɛw daa daa daa.
3. Ɔkɛse nye EWURADZE, na ɔsɛ ayɛyi ntrado; Na n'akɛseyɛ mu yɛ hwehwɛna.
4. Mbasantsen kor bɛkamfo wo ndwuma akyerɛ kor so, Na wɔaka w'akatakyi ndzeyɛɛ akyerɛ.
5. W'enyidzii n'enyimnyam tum no, Na w'anwanwa ndwuma no, na mobɔdwendwen ho.
6. Na adasa keka wo ndzeyɛɛ a ɔyɛ hu no tum no ho asɛm; Na emi dze mebɛka w'akɛseyɛ akyerɛ.
7. Wɔbɔtoa wo papayɛ kɛse ne nkaa no ho atsɛn, Na wɔatow wo ndzeyɛtsenenee ho ndwom.
8. EWURADZE yɛ adom, na mbɔbɔrhu ahyɛ no ma; Ɔfa ebufuw nyaa, na n'adɔyɛ so.
9. EWURADZE ye ma nyimpa nyinara, Na n'ayamuhyehye wɔ no ndwuma nyinara do.
10. EWURADZE, wo ndwuma nyinara dze ndaase bɛma wo; Na w'ahotseweefo behyira wo.
11. Wɔbɛka w'ahendzi n'enyimnyam no ho asɛm, Na wɔabɔ wo tum dzin.
12. Ma adasamba eehu w'akatakyi ndzeyɛɛ, Na w'ahendzi no tum n'enyimnyam no.
13. W'ahendzi yɛ ɔdomankoma ahendzi, Na w'ahenman wɔ hɔ mbasantsen nyinara mu.
14. EWURADZE wowaw hɔn a wɔhwe ase nyinara, Na ɔma hɔn a wɔbrɛ adze do.
15. Enyiwaenyiwa nyinara hwɛ wo kwan; Na ɔwo ema hɔn hɔn edziban wɔ n'aber ano.
16. Ɔwo ibue wo nsamu, Na ema atseasefo nyinara nya hɔn akɔndɔdze mee.
17. EWURADZE tsen wɔ n'akwan nyinara mu, Na ɔyɛ adom wɔ no ndwuma nyinara mu.
18. EWURADZE bɛn hɔn a wɔfrɛ no nyinara, Hɔn a wosu frɛ no nokwar mu nyinara.
19. Ɔbɛma hɔn a wosuro no no hɔn apɛdze ayɛ hɔ; Obetsie hɔn nkekamu so na ɔagye hɔn nkwa.
20. EWURADZE kora hɔn a wɔdɔ no nyinara do, Na emumuyɛfo nyinara dze, ɔbɛsɛɛ hɔn.
21. M'ano bɛka EWURADZE n'ayɛyi; Na wɔmma honam nyinara nhyira ne dzin krɔnkrɔn no daa daa daa.

## Tsir 146

1. Hom nyi EWURADZE ayɛw. Ao me kra, yi EWURADZE ayɛw.
2. Metse ase yi, mibeyi EWURADZE ayɛw: Mobɔtow ayɛyindwom mama me Nyankopɔn, ber a metse nkwa mu yi.
3. Mma hom mmfa hom werɛ nnhyɛ ahemfo mu, Anaa ɔdasanyi ne ba a mboa bi nnyi no mu no mu.
4. N'ahom fi mu kɔ, ɔsan kɔ ne dɛtse mu; Da no ara na ne tsirmu nsɛm ayɛ gyan.
5. Ɔhomkanyi nye nyia ɔwɔ Jakob ne Nyankopɔn dɛ no boafo, Nyia n'enyidado wɔ EWURADZE ne Nyankopɔn mu:
6. Ɔno a ɔyɛɛ ɔsor na asaase, Po na dza ɔwɔ mu nyinara; Ɔno a osie nokwar daa:
7. Ɔno a obua atsɛn ma hɔn a wodzi hɔn emim; Ɔno a ɔdze edziban ma hɔn a ɔkɔm dze hɔn: EWURADZE tu adaduafo dua mu.
8. EWURADZE bue enyifurafo hɔn enyiwa; EWURADZE ma hɔn a wɔabrɛ adze do; EWURADZE dɔ atseneneefo;
9. EWURADZE kora ananaben do; Ɔwowaw ngyanka na ekunafo; Na emumuyɛfo kwan dze ɔdan no butuw.
10. EWURADZE bedzi hen daa, Ao Zion, wo Nyankopɔn bedzi hen ekodu mbasantsen nyinara do. Hom nyi EWURADZE ayɛw.

## Tsir 147

1. Hom nyi EWURADZE ayɛw; Na oye dɛ wɔtow ayɛyindwom ma hɛn Nyankopɔn; Na ɔyɛ enyigye, na ayɛyi yɛ fɛw.
2. EWURADZE na ɔkyekyer Jerusalɛm; Ɔno na ɔpon Israelfo a wɔapetse boa ano.
3. Ɔsa hɔn a hɔn akoma ebubu yarba, Na ɔkyekyer hɔn ekur.
4. Ɔkyerɛ nworaba hɔn dodow ano; Ɔtoto hɔn nyinara edzin.
5. Hɛn EWURADZE yɛ kɛse, na tum mu ɔkatakyi; Ne ntseasee nnyi mbanano.
6. EWURADZE wowaw abrɛfo: Ɔno na ɔdze emumuyɛfo hwe famu.
7. Hom mfa ndaase ntow ndwom mma EWURADZE; Hom ntow ayɛyindwom wɔ nsankutsen do mma hɛn Nyankopɔn:
8. Ɔno a ɔdze mununkum kata sor, Ɔno a osiesie nyankom ma asaase, Ɔno a ɔma nkyɛkyɛr fifir mbepɔw do.
9. Ɔdze abowa n'edziban ma no, Na nkonkoranmba a wosu no.
10. N'enyi nngye ɔpɔnkɔ n'ahoɔdzen mu: Onnya enyigye wɔ ɔdasanyi n'akokodur ho.
11. EWURADZE n'enyi gye hɔn a wosuro no no mu; Hɔn a hɔn enyi da no mbɔbɔrhu do no mu.
12. Ao Jerusalɛm, yi EWURADZE ayɛw; Ao Zion, yi wo Nyankopɔn ayɛw.
13. Na ɔahyɛ w'aponkɛse n'adaban no dzen; Oehyira wo mba a wɔwɔ wo mu.
14. Ɔma wo ntoaado dwe; Ɔdze ewifua pa mee wo.
15. Ɔsoma ne mbrasɛm ba asaase do; N'asɛm tu mbirika harhar.
16. Ɔma esukwankyɛba dɛ kuntu fufuw; Ɔpetse ɔbɔsu daa dɛ nso,
PSA.147.17, Ɔtow n'esubo gu dɛ ntrɔma: Woana botum n'awɔw enyim gyina?
18. Ɔsoma n'asɛm, na ɔnan hɔn: Ɔma ne mframa bɔ, na esu pem.
19. Oyi n'asɛm kyerɛ Jakob, Ne mbra na n'atsɛmbu kyerɛ Israel.
20. Ɔnnye ɔman biara nndzii no dɛm da: Na n'atsɛmbu dze, wonnhunii. Hom nyi EWURADZE ayɛw.

## Tsir 148

1. Hom nyi EWURADZE ayɛw. Hom mfi sorsor nyi EWURADZE ayɛw: Hom nyi no ayɛw wɔ wimu noho noho.
2. N'abɔfoe nyinara, hom nyi no ayɛw: No dɔm nyinara, hom nyi no ayɛw.
3. Ewia na bosoom, hom nyi no ayɛw: Hom kan na nworaba nyinara, hom nyi no ayɛw.
4. Hom sorsor no sorsor, hom nyi no ayɛw, Na hom esuesu a wɔwɔ sorsor n'etsifi.
5. Wɔmma wonyi EWURADZE ne dzin ayɛw: Na ɔno na ɔhyɛe, na wɔbɔɔ hɔn.
6. Ɔno na ɔdze hɔn etsintsim hɔ so daa daa daa. Ɔahyɛ mbra a orunntwa mu nnkɔ.
7. Hom mfi asaase do nyi EWURADZE ayɛw, Hom mbonso, na ebun nyinara:
8. Ogya na sorbo, esukwankyɛba na ehubɔhubɔw; Ehum dzendzen a ɔhyɛ n'asɛm ma:
9. Nkokwaa na akoko nyinara; Nduaber na ndupɔn nyinara:
10. Hambowa na fiembowa nyinara; Aweaweambowa na tumbowa:
11. Asaase do ahemfo na aman nyinara; Ebirɛmpɔn na atsɛmbuafo a wɔwɔ asaase do nyinara:
12. Mberantsɛ na mbabaawa; Nkɔdaa na mbofraba:
13. Wɔmma wonyi EWURADZE ne dzin ayɛw; Na ne dzin nkotsee na ɔkrɔn: N'enyimnyam bɔ asaase na sor do.
14. Na ɔama ambɛn do ama ne man, N'ahotseweefo nyinara hɔn ayɛyi; Mekyerɛ Israelmba, ɔman a wɔbɛn no no. Hom nyi EWURADZE ayɛw.

## Tsir 149

1. Hom nyi EWURADZE ayɛw. Hom ntow ndwom fofor mma EWURADZE, Na n'ayɛyi wɔ n'ahotseweefo ehyiadzi no mu.
2. Wɔmma Israel ndzi ehurusi wɔ nyia ɔyɛɛ no no mu: Wɔmma Zionmba hɔn enyi ngye hɔn Hen ho.
3. Wɔmma wɔmfa asaw nyi ne dzin ayɛw: Wɔmma wɔmfa mpintsin na nsankutsen ntow n'ayɛyindwom.
4. Na EWURADZE n'enyi ka ne man ho: Ɔdze nkwagye bɛhyehyɛ abrɛfo.
5. Wɔmma ahotseweefo nhyehyɛ hɔnho wɔ enyimnyam mu: Wɔmma wɔntow enyigye ndwom wɔ hɔn mpa do.
6. Wɔmma Nyankopɔn n'ayɛyi a ɔkrɔn ntsena hɔn anomu, Na afona anofanu nkitsa hɔn nsamu;
7. Dɛ wɔdze bedzi amanaman wer, Na wɔdze atsea aman;
8. Dɛ wɔdze nkɔnsɔnkɔnsɔn bɛkyekyer hɔn ahemfo, Na wɔdze dadze mpokyerɛ atoto hɔn etsitsir;
9. Dɛ wɔdze atsɛmbu a wɔakyerɛw no bobu hɔn: Enyidzi yi na n'ahotseweefo nyinara wɔ. Hom nyi EWURADZE ayɛw.

## Tsir 150

1. Hom nyi EWURADZE ayɛw. Hom nyi Nyankopɔn ayɛw wɔ no krɔnkrɔnbea: Hom nyi no ayɛw wɔ no tum wi no mu.
2. Hom nyi no ayɛw wɔ n'akatakyi ndzeyɛɛ ntsi: Hom nyi no ayɛw dɛ mbrɛ n'akɛseyɛ nwanwa no tse.
3. Hom mfa akasamu ndze nyi no ayɛw: Hom mfa bɛnta na nsankutsen nyi no ayɛw.
4. Hom mfa mpintsin na asaw nyi no ayɛw: Hom mfa nhoma nsanku na atɛntɛbɛn nyi no ayɛw.
5. Hom nyi no ayɛw wɔ akasaa a ne ndze so do: Hom nyi no ayɛw wɔ akasaa a ɔgyegye dzendzen do.
6. Wɔmma adze biara a ogu ahom no nyi EWURADZE ayɛw. Hom nyi EWURADZE ayɛw.

