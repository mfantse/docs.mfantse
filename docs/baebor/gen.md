# Gyenesis

## Tsir 1

1. Ahyɛse no Nyankopɔn bɔɔ sor nye asaase.
2. Nna asaase da hɔ pan a onnyi bɔbea biara; na isum agye bun no enyi: na Nyankopɔn no sunsum butuw nsu no enyi
3. Na Nyankopɔn see dɛ, Ekan mbra: na ekan bae.
4. Na Nyankopɔn hun kan no dɛ oye: na Nyankopɔn tseew kan no fii sum no ho.
5. Na Ɔfrɛɛ ekan no Adzekyee, na isum no Adzesaa. Na adze sae na adze kyee, da a odzi kan nye no.
6. Na Nyankopɔn see dɛ, Wɔmma wimu mbra nsu no finimfin, na wɔmma ɔntsew nsu no mu ebien: na ɔyɛɛ dɛm.
7. Na Nyankopɔn yɛɛ wimu no, na ɔtseew nsu a ɔwɔ wimu no n'ase no fii nsu a ɔwɔ wimu no no sor no ho.
8. Na Nyankopɔn frɛɛ wimu no ɔsor. Na adze sae na adze kyee, da a otsia ebien nye no.
9. Na Nyankopɔn see dɛ, Wɔmma nsu a ɔwɔ sor n'ase no mpra nkɔboa fakor na wɔmma wewewdo nyi noho: na ɔyɛɛ dɛm.
10. Na Nyankopɔn frɛɛ wewewdo no Asaase; na nsu no no mboano no ɔfrɛɛ no Epo: na Nyankopɔn hun dɛ oye.
11. Na Nyankopɔn see dɛ, Asaase mfifir efuw, nhaban a wɔsow aba, na ndua a wɔsow nduaba dɛ mbrɛ hɔn su tse, wɔ asaase do: na ɔyɛɛ dɛm.
12. Na asaase fifiir efuw, haban a ɔsow aba dɛ mbrɛ no su tse: na Nyankopɔn hun dɛ oye.
13. Na adze sae na adze kyee, da a otsia ebiasa nye no.
14. Na Nyankopɔn see dɛ, Nkandzea mbra wimu mbeyi adzekyee mfi adzesaa ho: na ɔnyɛ nsɛnkyerɛdze, nye mbernkyekyɛmu, nye nda nye mfe:
15. na ɔnyɛ nkandzea wɔ wimu nhyerɛn asaase do: na ɔyɛɛ dɛm.
16. Na Nyankopɔn yɛɛ nkandzea akɛse ebien; kandzea kɛse no dɛ ɔnhwɛ adzekyee do, na kakraba no dɛ ɔnhwɛ adzesaa do: na ɔyɛɛ nworaba so.
17. Na Nyankopɔn dze sisii wimu dɛ wɔnhyerɛn asaase do,
18. na wɔnhwɛ adzekyee nye adzesaa do, na wonyi kan mfi sum ho: na Nyankopɔn hun dɛ oye.
19. Na adze sae na adze kyee, da a otsia anan nye no.
20. Na Nyankopɔn see dɛ, Nsu no mu mbra mbowa ahorow pii na ntumbowa so nkyin asaase do wɔ sor.
21. Na Nyankopɔn bɔɔ esumbowa akɛse no, nkakramba na ahorow pii, dɛ mbrɛ hɔn su tsetsee, na ntumbowa nyinara dɛ mbrɛ hɔn su tsetsee: na Nyankopɔn hun dɛ oye.
22. Na Nyankopɔn hyiraa hɔn see dɛ, Hom nwo, na hom ndɔr, na hom nhyɛ po mu nsu mu ma, na ntumbowa ndɔr wɔ asaase do.
23. Na adze sae na adze kyee, da a otsia enum nye no.
24. Na Nyankopɔn see dɛ, Asaase ndɔr mbowa a nkwa wɔ hɔn mu dɛ mbrɛ hɔn su tsetsee, fiembowa, nye nketsebowa, nye asaase mbowadoma dɛ mbrɛ hɔn su tsetsee: na ɔyɛɛ dɛm.
25. Na Nyankopɔn yɛɛ asaase do mbowadoma dɛ mbrɛ hɔn su tsetsee, na Nyankopɔn hun dɛ oye.
26. Na Nyankopɔn see dɛ, Wɔmma yɛnyɛ nyimpa wɔ hɛn su do, wɔ hɛn saso do: na wonya tum wɔ po mu nam, nye wimu ntumbowa, nye fiembowa, nye mbowa a wɔwea asaase do nyinara.
27. Na Nyankopɔn bɔɔ nyimpa wɔ nankasa no su do, Nyew, Nyankopɔn no su do na ɔbɔɔ nyimpa; ɔbɔɔ hɔn ɔbanyin nye ɔbaa., #Gye 5.1
28. Na Nyankopɔn hyiraa hɔn: na Ɔsee hɔn dɛ, Hom nwo, na hom ndɔr, na hom nhyɛ asaase ma, na hom ndzi do tum. Hom nya tum wɔ po mu nam do, nye wimu ntumbowa do, nye asaase do mbowa nyinara do.
29. Na Nyankopɔn see dɛ, Hwɛ, mama hom nduadzewa na nduaba a ɔwɔ asaase nyinara enyi, dɛ ɔnyɛ edziban mma hom:
30. na asaase do mbowadoma nyinara nye wimu ntumbowa nyinara dze, mama hɔn sar na nhaban nhaban dɛ wondzi: na ɔyɛɛ dɛm.
31. Na Nyankopɔn hun adze a ɔayɛ nyinara, na hwɛ, odzi mu papaapa. Na adze sae na adzekyee, da a otsia esia nye no.

## Tsir 2

1. Na wowiee sor nye asaase nye dza ɔwɔ mu nyinara yɛ.
2. Na da a otsia esuon no nna Nyankopɔn ewie n'edwuma a ɔyɛɛ no nyinara; na ɔhomee fii no ndwuma no ho., #Eks 20.11 #Heb 4.4
3. Na Nyankopɔn hyiraa da a otsia esuon no do na ɔtseew ho: osiandɛ ɔno mu na ɔhomee fii no ndwuma a ɔayɛ nyinara ho.
4. Iyi nye sor nye asaase ho nsɛm. Ber a EWURADZE Nyankopɔn yɛɛ asaase nye sor no,
5. nna hamu dua biara nnyae mmbaa asaase do, na hamu ahaban biara nnyae mmfirii: osiandɛ EWURADZE Nyankopɔn nntɔɔ nsu nnguu asaase do, na nyimpa so nnyi hɔ a ɔbɔdɔw.
6. Na nsu fi asaase do bɔfɔɔw asaase enyi nyinara.
7. Na EWURADZE Nyankopɔn dze asaase do huntuma bɔɔ nyimpa, na oguu nkwahwea guu n'ahwentokura mu; na nyimpa bɛyɛɛ ɔkra tseasefo.
8. Na EWURADZE Nyankopɔn yɛɛ ture wɔ Eden, wɔ boka afamu; na hɔ na ɔdze nyimpa a ɔayɛ no no toe.
9. Na EWURADZE Nyankopɔn maa ndua a ɔyɛ fɛw, na oye dɛ wodzi nyinara fifirii. Ture no ne finimfin na nkwadua no wɔ, na papa nye bɔn ho nyimdzee dua no so si., #Nyi 2.7; 22.2
10. Na esutsen bi fi Eden kɔree kɔfɔɔw ture no; na ofi hɔ na no mu paapaae, na ɔbɛyɛɛ nsutsir anan.
11. Dza odzi kan no ne dzin dze Pison: ɔno na otwa Havila asaase a sika kɔkɔɔ wɔ do no nyinara ho hyia.
12. Na asaase no do sika ye, na bedola eduhuam nye epopobibir abo so wɔ hɔ.
13. Na esutsen a otsia ebien no ne dzin dze Gihon: ɔno na otwa Kus  asaase nyinara ho hyia no.
14. Na esutsen a otsia ebiasa no ne dzin dze Tigris : ɔno na otwa mu wɔ Asiria boka no. Esutsen a otsia anan no nye Eufrates.
15. Na EWURADZE Nyankopɔn faa nyimpa no, na ɔdze no kɔtoo Eden ture no mu dɛ onsiesie hɔ, na ɔnhwɛ hɔ.
16. Na Ɔhyɛɛ mbra maa nyimpa no dɛ, Ture yi mu ndua nyinara dzi bi:
17. na papa nye bɔn ho nyimdzee dua no dze, mma nndzi bi: na da ara a ibedzi bi no, ampaara dɛ ibowu.
18. Na EWURADZE Nyankopɔn see dɛ, Onnye dɛ nyimpa no nko tsena hɔ; mebɛyɛ boafo a ɔfata no ama no.
19. Na EWURADZE Nyankopɔn dze dɛtse yɛɛ hamu mbowadoma nyinara, nye wimu ntumbowa nyinara; na ɔdze hɔn brɛɛ nyimpa no dɛ ɔnhwɛ mbrɛ ɔbɛfrɛ hɔn: na dzin biara a nyimpa no dze frɛɛ abɔdze biara a nkwa wɔ no mu no, ɔnoara nye ne dzin.
20. Na nyimpa no totoo ofiembowa nyinara, nye wimu ntumbowa, nye hamu mbowadoma nyinara edzin; na nyimpa dze woennhu boafo a ɔfata no amma no.
21. Na EWURADZE Nyankopɔn maa nda heii tɔɔ nyimpa no do, na ɔdae; na oyii ne mparba mu kor, na ɔdze nam hyɛɛ n'ananmu.
22. Na EWURADZE Nyankopɔn dze aparba a oyii no nyimpa no mu no yɛɛ ɔbaa, na ɔdze no brɛɛ nyimpa no.
23. Na nyimpa no see dɛ, Nyew! Me mbiew mu biew, na mo honam mu nam ankasa nye yi. Oyi dze, wɔbɛfrɛ no Ɔbaa, osiandɛ woyii no wɔ Banyin mu.
24. Dɛm ntsi na banyin begya ne na nye n'egya wɔ hɔ, na ɔdze noho akɛbata ne yer ho: na wɔayɛ honankor., #Mat 19.5; Mar 10.7
25. Nna hɔn beenu no nyinara dzi adagyaw, banyin no nye ne yer no, naaso wɔammfɛr.

## Tsir 3

1. Nna abowatsena no yɛ onyitsewfo kyɛn hamu abowa biara a EWURADZE Nyankopɔn ayɛ. Na obisaa ɔbaa no dɛ, Aso ampaara dɛ Nyankopɔn ase hom dɛ, Mma hom nndzi ture yi mu ndua nyinara bi?
2. Na ɔbaa no see abowatsena no dɛ, Ture yi mu ndua n'eduaba no yɛwɔ ho kwan dɛ yedzi bi;
3. mbom dua a osi ture yi ne finimfin no n'eduaba no na Nyankopɔn ase dɛ, Mma yenndzi, nkyii so mma yɛmmfa hɛn nsa nnka, amma yeennwuwu.
4. Na abowatsena no buaa ɔbaa no dɛ, Hom nnkowu bi:
5. osiandɛ Nyankopɔn nyim dɛ da a hom bedzi bi no, hom enyi bobue, na hom ayɛ dɛ Nyankopɔn  na hom ehu papa nye bɔn.
6. Na ɔbaa no hun dɛ dua no ye dɛ wodzi, na ɔyɛ enyiwa do fɛw, yɛ akɔndɔ, na otum so dɛ obue enyi no, ɔtseew n'aba no bi dzii; na ɔmaa no kun a ɔka no ho no so bi, na odzii.
7. Na hɔn beenu no nyinara hɔn enyiwa buebuei, na wohun dɛ wodzi adagyaw; na wɔpempaam adɔmbadua n'ahataw, na wɔyɛɛ nsamenyim maa hɔnho.
8. Na ewimbir no, wɔtsee EWURADZE Nyankopɔn ne nka dɛ ɔnam ture no mu, na Adam nye ne yer no sumae fii EWURADZE Nyankopɔn n'enyim wɔ ture no mu ndua no mu.
9. Na EWURADZE Nyankopɔn frɛɛ banyin no na obisaa no dɛ, Ewɔ hen?
10. Na banyin no buaa dɛ, Metsee wo ndze wɔ ture no mu, na musuroi, osiandɛ midzi adagyaw; na musumaa moho.
11. Na obisaa no dɛ, Woana kaa kyerɛɛ wo dɛ idzi adagyaw? Ana edzi dua a mehyɛɛ wo ho mbra dɛ mma nndzi bi no bi?
12. Na banyin no see dɛ, ɔbaa no a edze no bɛkaa mo ho no, ɔno na ɔmaa me dua no bi, na midzii.
13. Na EWURADZE Nyankopɔn bisaa ɔbaa no dɛ, Ebɛnadze na ayɛ yi? Na ɔbaa no see dɛ, Abowatsena no na ɔdaadaa me ma midzii.
14. Na EWURADZE Nyankopɔn see abowatsena no dɛ, Osiandɛ ayɛ iyi ntsi, wɔadom wo wɔ fiembowa nyinara mu, na hamu mbowadoma nyinara mu; wo yafun do na ebɛnantsew, na huntuma na ibedzi wo nkwa nda nyinara.
15. Medze ɔtan mobɔto ɔwo nye ɔbaa no ntamu, na w'asefo nye n'asefo ntamu: ɔbɔbɔ wo tsir, na wo so asɔw n'anantsir.
16. Ɔsee ɔbaa no dɛ, Mebɛma w'awoko mu amandzehu adɔɔ so kɛse; ɔfona mu na ebɔwo mba; na ebɛdan wo kun, na ɔbɔhwɛ wo do.
17. Na ɔsee Adam dɛ, Osiandɛ etsie wo yer ne ndze, na edzi dua a mehyɛɛ wo ho mbra dɛ, Mma nndzi bi no bi ntsi, wɔadom asaase wɔ ɔwo ntsi; ɔfona mu na ibedzidzi do wo nkwa nda nyinara;
18. nhwirom nye nsoɛ so na obefifir ama wo; na ibedzi hamu ahaban;
19. w'enyim mfifir mu na ibedzidzi kɛpem dɛ ebɛsan akɔ daadze; osiandɛ ɔno mu na woyii wo fii: na huntuma nye wo, na huntuma mu na ebɛsan akɔ.
20. Na banyin no too ne yer no dzin Eve; osiandɛ ɔno na ɔyɛ atseasefo nyinara hɔn na.
21. Na EWURADZE Nyankopɔn yɛɛ nwoma ntar maa Adam nye ne yer, na ɔdze hyɛɛ hɔn.
22. Na EWURADZE Nyankopɔn see dɛ, Hwɛ, nyimpa no abɛyɛ dɛ hɛn mu kor, ohu papa nye bɔn; na afei bɛyɛ na ɔatsen ne nsa, na ɔatsew nkwadua no so bi edzi, na ɔatsena ase daa;
23. dɛm ntsi EWURADZE Nyankopɔn tuu nyimpa fii Eden ture no mu dɛ ɔnkɔdɔw daadze a woyii no fii mu no.
24. Na oyii nyimpa no edzi; na ɔdze Kerubim, nye gya nkrantsee a onyinanyinam, sii Eden ture no enyim boka, dɛ wɔnweɔn nkwadua no ho kwan no.

## Tsir 4

1. Na banyin no nye ne yer Eve dae na onyinsenii; na ɔwoo Kain, na ɔsee dɛ, Medze EWURADZE no mboa enya banyin.
2. Na ɔwoo babanyin bio na ɔfrɛɛ no Abel. Nna Abel yɛɛ oguanhwɛfo, na Kain dze okuafo a.
3. Nda guu mu no, ɔbaa dɛ Kain dze ekuadze bɔbɔɔ EWURADZE afɔr,
4. na Abel so dze no nguan mu mbakan na dza wɔadodɔ seradze no mu bi bae. Na EWURADZE n'enyi sɔɔ Abel nye n'afɔrbɔ:
5. na Kain nye n'afɔrbɔ dze n'enyi annsɔ. Na Kain no bo fuuw kɛsenara, na omunae.
6. Na EWURADZE bisaa Kain dɛ, ɔyɛ dɛn ntsi na wo bo efuw yi? Na ɔyɛ dɛn ntsi na emuna yi?
7. Sɛ eyɛɛ papa a nkyɛ w'enyim nnkɛba nyam? Na dɛ annyɛ papa ntsi, bɔn kotow w'abowano rohwehwɛ w'ekyir kwan naaso ɔwɔ dɛ ehyɛ wo ho do.
8. Na Kain kaa kyerɛɛ no nua Abel dɛ ɔmma wɔnkɔ haban mu. Na ɔbaa dɛ wɔwɔ hamu no, Kain soɛɛr no nua Abel do, na okum no.
9. Na EWURADZE bisaa Kain dɛ, Wo nua Abel wɔ hen? Na Kain buaa dɛ, Minnyim: ana emi nye mo nua no hwɛdofo?
10. Na EWURADZE see no dɛ, Ebɛnadze na ayɛ yi? Wo nua no bɔgyaa ne ndze fi famu keka mu frɛ me.
11. Na afei wofi asaase a ɔahan n'anomu regye wo nua no bɔgyaa wɔ wo nsamu no do wɔadom wo:
12. Ofi ndɛ kɔ yi, sɛ edɔw asaase a, onnkeyi no ndɔbaa ama wo; na afei so ɔkobɔfo nye okyimakyimafo na ebɛyɛ wɔ asaase do.
13. Na Kain see EWURADZE dɛ, Mo bɔn ho akatua so kyɛn dɛ mubotum asoa.
14. Hwɛ, ndɛ eyi me edzi wɔ asaase yi do; na mubosuma efi w'enyim; na mebɛyɛ kobɔfo nye kyimakyimafo wɔ asaase do; na ɔbɛba dɛ, obiara a obohu me no oboku me.
15. Na EWURADZE see no dɛ wonnkoku wo, osiandɛ obiara a oboku Kain no wobedzi no wer mpɛn esuon. Na EWURADZE yɛɛ asɛnkyerɛdze bi maa Kain, amma obi hu no a, oeennku no.
16. Na Kain fii EWURADZE n'enyim kɔree, na ɔkɛtsenaa Nod asaase do wɔ Eden no boka.
17. Na Kain nye ne yer dae: na onyinsenii, na ɔwoo Enok: na ɔkyekyeer kurow, na ɔfrɛɛ kurow no ne dzin Enok, dɛ mbrɛ ne ba no ne dzin tse.
18. Na Enok woo Irad; na Irad woo Mehujael: na Mehujael woo Metusael: na Metusael woo Lamek.
19. Na Lamek waar yernom beenu: baako ne dzin dze Ada, na baako so ne dzin dze Zila.
20. Na Ada woo Jabal: ɔno nye hɔn a wɔtsena asese mu na wɔwɔ fiembowa no, hɔn egya.
21. Na no nua no dzin dze Jubal: ɔno nye asankubɔfo nye mbɛnhɛmfo nyinara hɔn egya.
22. Na Zila, so woo Tubal-kain a ɔton kɔɔber nye dadze ndzɛmba a wɔdze twa adze nyinara no; na Tubal-kain n'akyerɛbaa nye Naama.
23. Na Lamek see ne yernom dɛ: Hom ntsie me ndze, Ada nye Zila; Hom nyɛ aso mma me kasaa, Lamek yernom: Na meku ɔbarimba dɛ opiraa me, Na meku aberantsɛ dɛ ɔboor me,
24. Sɛ wobedzi Kain ho wer mpɛn esuon a, Ampa, Lamek dze, mpɛn eduosuon esuon.
25. Na Adam nye ne yer daa bio; na ɔwoo babanyin, na ɔtoo no dzin Set: Na ɔsee dɛ, Nyankopɔn dze ba fofor ahyɛ me Abel n'ananmu; osiandɛ Kain kum no.
26. Na Set so, wɔwoo babanyin maa no; na ɔtoo no dzin Enos: nna afei adasa hyɛɛ ase bɔɔ EWURADZE ne dzin sɔɔr no.

## Tsir 5

1. Adam n'ebusuasantsen nwoma nye yi. Da a Nyankopɔn bɔɔ nyimpa no, Nyankopɔn ne saso do na ɔyɛɛ no;, #Gye 1.27
2. ɔbanyin nye ɔbaa na ɔbɔɔ hɔn; na ohyiraa hɔn, na ɔfrɛɛ hɔn nyimpa.
3. Na Adam dzii mfe ɔha eduasa no ɔwoo ne saso babanyin, na ɔtoo no dzin Set:
4. na Adam woo Set no n'ekyir ne nda yɛɛ mfe ahaawɔtwe: na ɔwoo mbabanyin nye mbabaa.
5. Na nda a Adam dzii nyinara ɔyɛ mfe ahaakron eduasa.
6. Set dzii mfe ɔha nye enum no, ɔwoo Enos:
7. Na ɔwoo Enos no n'ekyir odzii mfe ahaawɔtwe nye esuon, na ɔwoo mbabanyin nye mbabaa:
8. na Set ne nda nyinara yɛɛ mfe ahaakron nye duebien.
9. Na Enos dzii mfe eduokron no, ɔwoo Kenan:
10. na Enos woo Kenan no n'ekyir odzii mfe ahaawɔtwe duenum, na ɔwoo mbabanyin nye mbabaa:
11. na Enos ne nda nyinara yɛɛ mfe ahaakron nye enum.
12. Na Kenan dzii mfe eduosuon, na ɔwoo Mahalalel:
13. na Kenan woo Mahalalel no n'ekyir no odzii mfe ahaawɔtwe eduanan, na ɔwoo mbabanyin nye mbabaa:
14. na Kenan ne nda nyinara yɛɛ mfe ahaakron nye du: na owui.
15. Na Mahalalel dzii mfe eduosia enum, na ɔwoo Jared:
16. na Mahalalel woo Jared no n'ekyir odzii mfe ahaawɔtwe eduasa, na ɔwoo mbabanyin nye mbabaa.
17. Mahalalel ne nda nyinara yɛɛ mfe ahaawɔtwe eduokron enum.
18. Na Jared dzii mfe ɔha eduosia ebien, na ɔwoo Enok:
19. na Jared woo Enok no n'ekyir odzii mfe ahaawɔtwe, na ɔsanee woo mbabanyin nye mbabaa:
20. na Jared ne nda nyinara yɛɛ mfe ahaakron eduosia ebien na owui.
21. Enok dzii mfe eduosia enum no, ɔwoo Metusela:
22. na Enok woo Metusela no n'ekyir ɔnye Nyankopɔn nantseew mfe ahaasa, na ɔwoo mbabanyin nye mbabaa binom so.
23. Enok ne nda nyinara yɛɛ mfe ahaasa eduosia enum:
24. na Enok nye Nyankopɔn nantsewee: na woennhu no bio, osiandɛ Nyankopɔn faa no kɔree.
25. Metusela dzii mfe ɔha eduowɔtwe esuon no, ɔwoo Lamek:
26. na Metusela woo Lamek no ekyir no, odzii mfe ahaesuon eduowɔtwe ebien, na no mu na ɔsanee woo mbabanyin nye mbabaa.
27. Metusela ne nda nyinara yɛɛ mfe ahaakron eduosia akron: na owui.
28. Na Lamek dzii mfe ɔha eduowɔtwe ebien, na ɔwoo babanyin:
29. na ɔtoo no dzin Noa, dɛ, Oyiara na ɔbɛkyekye hɛn werɛ wɔ hɛn edwuma nye hɛn nsaano berɛ mu, osian asaase a EWURADZE apaa no no ntsi.
30. Na Lamek woo Noa no ekyir odzii mfe ahaenum eduokron enum, ɔno mu na ɔwoo mbabanyin nye mbabaa binom so:
31. na Lamek ne nda nyinara yɛɛ mfe ahaesuon eduosuon esuon.
32. Na Noa dzii mfe ahaenum no, ɔwoo Sem, Ham, nye Jafet.

## Tsir 6

1. Na ɔbaa dɛ nyimpa hyɛɛ ase dɔree wɔ asaase enyi, na wɔwoo mbabaa maa hɔn no
2. Nyankopɔn ne mba hun nyimpa mbabaa no dɛ hɔn ho yɛ fɛw; na wɔwarwaar hɔn mu dza wɔpɛ nyinara.
3. Na EWURADZE see dɛ, Mo sunsum nnkɛnye nyimpa edzi aper daa, osiandɛ ɔyɛ honam ara. Ofi dɛm ber yi ne nda bɛyɛ mfe ɔha eduonu.
4. Nda no mu no nna eso n'ekyir no, nna abran akɛse wɔ asaase do, osiandɛ ber a Nyankopɔn ne mba nye nyimpa mbabaa hyiae no, wɔwoo mba maa hɔn, woyinom nye tsetse etumfo no, nkorɔfo a wɔgyee dzin no.
5. Na EWURADZE hun dɛ nyimpa n'emumuyɛ ayɛ kɛse wɔ asaase do, na dɛ n'akoma mu nsusui nyinara yɛ bɔn ara nko daa no
6. EWURADZE nuu noho dɛ ɔyɛɛ nyimpa wɔ asaase do, na ɔyɛɛ no yaw wɔ n'akoma mu.
7. Na EWURADZE see dɛ, Mebɛsɛɛ nyimpa a mabɔ no no efi asaase enyi: nyew, nyimpa, nye mbowa nyinara; osiandɛ menu moho dɛ mayɛ hɔn.
8. Naaso Noa dze, onyaa enyimpa wɔ EWURADZE enyim.
9. Iyinom nye Noa no ho asɛm. Nna Noa yɛ nyimpa tseneneenyi na odzi mu wɔ n'ebusuasantsen mu: Noa nye Nyankopɔn nantsewee.
10. Na Noa woo mbanyin baasa, Sem, Ham, nye Jafet.
11. Nna asaase asɛɛ wɔ Nyankopɔn enyim, na ewurkadze ahyɛ asaase ma.
12. Na Nyankopɔn hwɛɛ asaase, na, hwɛ, asɛɛ; osiandɛ nyimpa asɛɛ no kwan wɔ asaase do.
13. Na Nyankopɔn see Noa dɛ, Abɔdze nyinara n'ewiei edu m'enyim; osiandɛ ɔnam hɔn do na ewurkadze ahyɛ asaase do ma; na hwɛ, mebɛsɛɛ hɔn nyinara nye asaase so.
14. Fa dua pa pam hɛn ma woho; yɛ adan wɔ hɛn no mu, na fa ihua tar no mu nye n'ekyir.
15. Na mbrɛ ibesi ayɛ no nye yi: ehɛn no ne tsentsen basafa ɔha eduonum, ne tɛtɛr basafa eduonu enum, na no krɔn basafa duenum.
16. Yɛ ntokura wɔ hɛn no ho, na wie no anamɔn kor na fa wɔ sor; na hɛn no n'abow no fa si ne nkyɛnmu; yɛ no nsamdo, dza odzi ase, dza otsia ebien, nye dza otsia ebiasa.
17. Na hwɛ, emi, medze nsuyirii reba asaase do abɛsɛɛ abɔdze a nkwahom wɔ mu nyinara efi sor ase: adze a ɔwɔ asaase do nyinara bowu.
18. Na menye wo bedzi ahyɛmu: na aba hɛn no mu, ɔwo, nye wo mba, nye wo yer, nye wo mba hɔn yernom ka wo ho.
19. Na fa honam nyinara mu adze a nkwa wɔ mu n'ahorow nyinara mu ebien ebien bra hɛn no mu, ma wonnya nkwa nka wo ho; fa hɔn onyin nye ɔber.
20. Ntumbowa ahorow, fiembowa ahorow nye mbowa ahorow nyinara hɔn mu ebien ebien bra wo nkyɛn; ama woeenya nkwa.
21. Na fa edziban nyinara bi ma woho, na boa ano kɔ wo nkyɛn; ama ɔaayɛ edziban ama ɔwo nye hɔn.
22. Na Noa yɛɛ dɛ mbrɛ Nyankopɔn hyɛɛ no no nyinara pɛpɛɛpɛr.

## Tsir 7

1. Na EWURADZE see Noa dɛ, ɔwo nye wo fie nyinara nkɔ hɛn no mu; osiandɛ ɔwo na mehu wo dɛ etsen wɔ m'enyim wɔ ber yi mu.
2. Mbowa a hɔn ho tsew nyinara fa hɔn mu esuon esuon, onyin nye ne ber; na mbowa a hɔn ho nntsew no mu ebien ebien, onyin na ne ber;
3. wimu ntumbowa mu so, esuon esuon, enyin nye aber; ama hɔn ase eenya nkwa wɔ asaase nyinara enyi.
4. Na aka nda esuon ma maama nsu atɔ egu asaase do adaduanan adzekyee nye adzesaa; na mebɛsɛɛ adze a nkwa wɔ mu a mayɛ nyinara no efi asaase enyi.
5. Na Noa yɛɛ dɛ mbrɛ EWURADZE hyɛɛ no no nyinara.
6. Aber a nsuyirii baa asaase do no nna Noa edzi mfe ahaesia.
7. Na Noa, nye ne mba, nye ne yer nye ne mba hɔn yernom, kɔr hɛn no mu, osian nsuyirii no ntsi., #Mat 24.38
8. Mbowa a hɔn ho tsew, nye mbowa a hɔn ho nntsew, nye ntumbowa, nye mbowa a wɔwea wɔ daadze nyinara mu,
9. ebien ebien kɔr Noa nkyɛn wɔ hɛn no mu, enyin nye aber, dɛ mbrɛ Nyankopɔn hyɛɛ Noa no.
10. Na ɔbaa dɛ nda esuon ekyir no, nsuyirii no baa asaase do.
11. Noa no nkwa mu afe a otsia ahaesia no mu, bosoom a otsia ebien no ne da a otsia duesuon no ara na bun kɛse no no nsunyiwa nyinara paapaae; na ɔsor ntokura buebuei.
12. Na nsu tɔree guu asaase do adaduanan adzekyee nye adzesaa.
13. Da no ara na Noa nye ne yer na ne mba Sem, Ham, nye Jafet, hɔn yernom baasa no ka hɔn ho, kɔr hɛn no mu.
14. Hɔn, nye mbowa ahorow, fiembowa na hambowa, nye ntumbowa ahorow nyinara kɔr hɛn no mu.
15. Na wɔkɔr Noa nkyɛn wɔ hɛn no mu, honam a nkwahom wɔ mu nyinara mu ebien ebien,
16. enyin nye aber na wɔkɔr mu, dɛ mbrɛ Nyankopɔn hyɛɛ Noa no: na EWURADZE toow no mu.
17. Na nsuyirii no baa asaase do adaduanan; na nsu no yirii, na ɔsoaa hɛn no, na ɔmaa do fii asaase do.
18. Na nsu no yirii boor do kɛsenara wɔ asaase do; ma hɛn no tsɛɛw nsu no enyi.
19. Na nsu no boor do pii wɔ asaase do; na nkokwaa atsentsen nyinara do katae.
20. Nsu no boor do kɔr sor basafa esuon na fa; na nkokwaa do katae.
21. Na biribiara a nkwa wɔ mu wɔ asaase do nyinara wui, ntumbowa, nye fiembowa, nye mbowadoma, nye nketsebowa a wɔwea asaase do nyinara, nye nyimpa nyinara.
22. Dza ɔwɔ asaase kɛsɛɛ do nyinara a nkwahom wɔ hɔn mu wuwui.
23. Na EWURADZE sɛɛ adze a nkwa wɔ mu a ɔwɔ asaase do no nyinara, nyimpa, fiembowa, nye nketsebowa, nye sor ntumbowa: na ɔkaa Noa, nye hɔn a wɔnye no wɔ hɛn no mu no.
24. Na nsu no yirii wɔ asaase do nda ɔha eduonum.

## Tsir 8

1. Na Nyankopɔn kaa Noa, na adze a nkwa wɔ mu a wɔnye no wɔ hɛn no mu no nyinara: na Nyankopɔn maa mframa bɔe faa asaase do, na nsu no huamee;
2. bun no no nsunyiwa so nye ɔsor ntokura ano sisiwii, na nsu a ofi sor gyaa tɔ;
3. na nsu no kɔr do ara twee fii asaase do: na nda ɔha eduonum n'ekyir na nsu no huamee.
4. Na ehɛn no kesii Ararat nkokwaa do wɔ bosoom a otsia esuon no mu, bosoom no ne da a otsia duesuon no mu.
5. Na nsu no kɔr do twee araa dze kodur bosoom a otsia du no mu no, bosoom no ne da a odzi kan no mu, na nkokwaa etsifi dedaa hɔ.
6. Na ɔbaa dɛ adaduanan ekyir no, Noa buee hɛn no no tokura a ɔyɛe no:
7. na ɔsomaa akonkoran, na ofiir edzi kekyinii araa ma ɔdze kɛpeem dɛ nsu wewewee fii asaase do.
8. Na ɔsomaa ebubur fii ne nkyɛn, dɛ ɔnkɔhwɛ kyerɛ nsu no ehuam efi asaase enyi;
9. na ebubur no ennya ne nan sibew, na ɔsanee baa no hɔ wɔ hɛn no mu, osiandɛ nsu no wɔ asaase nyinara enyi: na ɔtseen ne nsa suoo no mu, na ɔdze no baa ne nkyɛn wɔ hɛn no mu.
10. Na ɔtweɔɔn nda esuon so bio; na ɔsomaa ebubur no fii hɛn no mu bio;
11. na ebubur no sanee baa no hɔ ewimbir no; na, hwɛ, olive ahataw momon a ɔatsew tua n'ano: nna Noa hun dɛ nsu no atwe efi asaase do.
12. Na ɔtweɔɔn nda esuon so bio; na ɔsomaa ebubur no; na ɔannsan ammba no hɔ bio.
13. Na ɔbaa dɛ Noa ne mfe a otsia ahaesia nye kor no mu, bosoom a odzi kan no ne da a odzi kan no, nsu no wewewee fii asaase do; na Noa yii hɛn no ne nkatado no, na ɔhwɛe, na, hwɛ, asaase enyi awow.
14. Na bosoom a otsia ebien no mu, bosoom no ne da a otsia eduonu esuon no, nna asaase do wewee.
15. Na Nyankopɔn kasaa kyerɛɛ Noa dɛ,
16. Fi hɛn no mu pue, ɔwo nye wo yer, nye wo mba, nye wo mba hɔn yernom no ka wo ho.
17. Fa adze a nkwa wɔ hɔn mu a wɔnye wo wɔ hɔ nyinara a ɔwɔ honam nyinara mu ka wo ho pue, ntumbowa, nye fiembowa, nye nketsebowa a wɔwea asaase do nyinara; ama wɔaawo, na wɔaadɔr wɔ asaase do.
18. Na Noa nye ne yer na ne mba, nye ne mba hɔn yernom ka no ho fiir edzi:
19. mbowadoma nketsebowa nyinara, nye ntumbowa nyinara, na adze biara a nkwa wɔ mu wɔ asaase do, dɛ mbrɛ hɔn mbowa ban tsetsee, fii hɛn no mu puei.
20. Na Noa sii afɔrmbukyia maa EWURADZE; na ɔfaa mbowa a hɔn ho tsew nyinara mu bi, na ɔdze hɔn bɔɔ ɔhyew afɔr wɔ afɔrmbukyia no do.
21. Na EWURADZE tsee afɔr no no huam; na EWURADZE kaa wɔ n'akoma mu dɛ, Monnkɔdom asaase bio ara da wɔ nyimpa ntsi, osiandɛ minyim dɛ nyimpa n'akoma mu nsusui muo dze fitsi no mbofra mu; nkyii so mennkɛsɛɛ adze a nkwa wɔ mu biara bio ara da, dɛ mbrɛ mayɛ yi.
22. Mber tsentsen ara a asaase wɔ hɔ yi, duaber nye buber, awɔwber nye ɔhyewber, ɔpɛ nye esusow, adzekyee nye adzesaa nnkegyaa da.

## Tsir 9

1. Na Nyankopɔn hyiraa Noa nye ne mba, na ɔsee hɔn dɛ, Hom nwo, na hom ndɔr, na wɔnyɛ asaase do ma.
2. Na hom ho suro nye hom ho hu mbra asaase do mbowadoma nyinara nye wimu ntumbowa nyinara do; dza wɔwea daadze nyinara, na po mu nam nyinara, wɔdze ahyɛ hom nsa.
3. Adze a nkwa wɔ mu nyinara ɔnyɛ edziban mma hom; dɛ mbrɛ medze nhaban nhaban so ama hom no.
4. Na nam a no bɔgyaa da ho wɔ no mu dze, mma hom nndzi., #Lev 7.26, 27; 17.10-14; 19.26; Deut 12.16
5. Na nyimpa biara a ɔbɛka nyimpa no bɔgyaa egu no, dɛm nyimpa no ne nsamu na mobɔhwehwɛ bɔgya no, na sɛ abowa mpo ka nyimpa no bɔgyaa gu a, mibebisa no.
6. Obiara a ɔka nyimpa no bɔgyaa gu no, nyimpa na ɔbɛka no bɔgyaa egu: osiandɛ Nyankopɔn no su do na ɔyɛɛ nyimpa.
7. Na hom dze, hom nwo menyamenya na hom ndɔr wɔ asaase do.
8. Na Nyankopɔn kasaa kyerɛɛ Noa, nye ne mba a wɔka no ho no dɛ,
9. Na hwɛ emi, merema m'ahyɛmu etsim ama hom, nye hom asefo a wodzi hom ekyir;
10. na mbowa a nkwa wɔ hɔn mu nyinara a wɔka hom ho no, ntumbowa, fiembowa, nye asaase mbowadoma a wɔka hom ho fi hɛn no mu puei nyinara, mekyerɛ asaase do mbowadoma nyinara.
11. Na mebɛma menye hom hɛn ahyɛmu etsim; nkyii so nsuyirii nnkotwa honam nyinara efi hɔ bio; nkyii so nsuyirii nnkɛba bio abɛsɛɛ asaase.
12. Na Nyankopɔn see dɛ, Iyi nye ahyɛmu a merema ɔada emi nye hom nye abɔdze a nkwa wɔ hɔn mu a wɔka hom ho nyinara ntamu, dze ama ebusuasantsen a ɔmmbɔ adze no ho asɛnkyerɛdze;
13. medze me nyankontɔn abew mununkum mu, na ɔbɛyɛ emi na asaase ntamu ahyɛmu ho asɛnkyerɛdze.
14. Na ɔbɛba dɛ, sɛ medze mununkum meba asaase do a, wobohu nyankontɔn no wɔ mununkum no mu,
15. na mebɛkaa m'ahyɛmu a ɔda emi nye hom nye honam nyinara mu abɔdze a nkwa wɔ mu nyinara ntamu; na nsu no nnkɛyɛ nsuyirii bio asɛɛ honam nyinara.
16. Na nyankontɔn no bɛbew mununkum no mu; na mobɔhwɛ, ama maakaa daa ahyɛmu a ɔda Nyankopɔn nye honam nyinara mu abɔdze a nkwa wɔ mu a ɔwɔ asaase do nyinara ntamu.
17. Na Nyankopɔn see Noa dɛ, Iyi nye ahyɛmu a medze ritsim hɔ wɔ emi nye honam a ɔwɔ asaase do nyinara ntamu no ho asɛnkyerɛdze.
18. Na Noa ne mba a wofii hɛn mu puei nye Sem, nye Ham, nye Jafet: na Ham nye Keenan n'egya.
19. Woyinom baasa yi nye Noa ne mba no: na woyinom mu na nyimpa fi petsee asaase nyinara do.
20. Na Noa hyɛɛ ase yɛɛ kua, na ɔyɛɛ wenyin ture:
21. na ɔnoom wenyin no bi, na ɔbowee; na no ho daa hɔ wɔ n'asesee mu.
22. Na Keenan n'egya Ham hun n'egya n'adagyaw, na ɔkɛkaa kyerɛɛ no nuanom beenu no wɔ abowano.
23. Na Sem nye Jafet faa tam, dze guu hɔn batsir, na wɔnatsewee dze no hɔn ekyir hɔn ekyir dze kɛkataa hɔn egya n'adagyaw do; nna hɔn enyim wɔ ekyir, na woennhu hɔn egya n'adagyaw.
24. Na Noa no wenyin no fii n'enyi do, na ɔtsee dza ne ba kuma no dze ayɛ no.
25. Nna ɔsee dɛ, Ndom nka Keenan; Nkowaa mu akowaa na ɔbɛyɛ ama no nuanom.
26. Na ɔsee bio dɛ, Nhyira nka EWURADZE, Sem ne Nyankopɔn; Na wɔmma Keenan nyɛ n'akowaa.
27. Nyankopɔn nyɛ Jafet kɛse, Na wɔmma ɔntsena Sem n'asesee mu; Na wɔmma Keenan nyɛ n'akowaa.
28. Nsuyirii no n'ekyir no Noa dzii mfe ahaasa eduonum
29. na Noa ne nda nyinara yɛɛ mfe ahaakron eduonum: na owui.

## Tsir 10

1. Afei iyinom nye Noa ne mba, Sem, Ham nye Jafet hɔn ebusuasantsen a nsuyirii no n'ekyir no wɔwoo hɔn.
2. Jafet ne mba nye Gomer, Magog, Madai, Javan, Tubal, Mesek, nye Tiras.
3. Na Gomer ne mba nye Askenaz, Rifat, nye Togarma.
4. Na Javan ne mba nye Elisa, Tarsis, Kittim, nye Dodanim.
5. Woyinom hɔn mu na nsuano amanaman fi petsee hɔn asaase do, dɛ mbrɛ hɔn nyinara hɔn kasaa tse; dɛ mbrɛ hɔn ebusua ebusua tsetsee, wɔ hɔn amanaman mu.
6. Ham ne mba nye Kus, Egypt, Put, nye Keenan.
7. Na Kus ne mba nye Seba, Havila, Sabta, Raama, nye Sabteka: na Raama ne mba nye Seba, Dedan.
8. Na Kus woo Nimrod: ɔno na ɔhyɛɛ ase yɛɛ ɔkatakyi wɔ asaase do.
9. Ɔyɛɛ ɔbɔfo kɛse wɔ EWURADZE n'enyim: ma dɛm ntsi wɔse dɛ, ɔbɔfo a ɔyɛ kɛse wɔ EWURADZE n'enyim a ɔtse dɛ Nimrod.
10. Na n'ahendzi n'ahyɛse nye Babel, Erek, Akad, nye Kalne, wɔ Sinar asaase do.
11. Asaase no do na ofi kɔr Asiria, na ɔkɛkyekyeer Ninive, Rehoboth-Ir, nye Kala,
12. na Resen kuropɔn a ɔda Ninive nye Kala ntamu no.
13. Na Egypt woo Ludim, Anamim, Lehabim, Naftuhim,
14. Patrusim, Kasluhim (a Filistiafo fiir hɔn mu no), nye Kaftorim.
15. Na Keenan woo n'abakan Zidon, Het;
16. na Jebusfo, Amorifo, Girgasfo;
17. Hivifo, Arkifo, Sinfo;
18. Arvadfo, Zemarfo, nye Hamatfo: na n'ekyir no na Keenan ebusua ebusua petsee.
19. Na Keenanfo hɔn he fi Zidon, dze nam Gerar, dze kodu Gaza; dze nam Sodom nye Gomora nye Adma nye Zeboim, dze kodu Lasa.
20. Woyinom nye Ham ne mba, dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, wɔ hɔn amanaman mu.
21. Na Sem, Jafet no nua panyin no, no mu na Eber mba nyinara fir.
22. Sem ne mba nye Elam, Assur, nye Arpaksad, Lud, nye Aram.
23. Na Aram ne mba nye Uz, Hul, Geter, nye Mas.
24. Na Arpaksad woo Sela; na Sela woo Eber.
25. Na Eber woo mba beenu: baako ne dzin dze Peleg; osiandɛ ɔno ne nda mu na mpaapaamu baa asaase do; na no nua ne dzin dze Joktan.
26. Na Joktan woo Almodad, Selef, Hazarmavet, Jera;
27. Hadoram, Uzal, Dikla;
28. Obal, Abimael, Seba;
29. Ofir, Havila, nye Jobab. Woyinom nyinara Joktan mba a.
30. Na hɔn tsenabew fi Mesa, rokɔ Sefar, boka kokwaa no ho no.
31. Woyinom nye Sem ne mba dɛ mbrɛ hɔn ebusua ebusua tsetsee, dɛ mbrɛ hɔn kasaa tsetsee, wɔ hɔn asaase do, dɛ mbrɛ hɔn amanaman tsetsee.
32. Woyinom nye Noa ne mba hɔn ebusuasantsen; na woyinom hɔn mu na nsuyirii no n'ekyir no amanaman fi petsee asaase do.

## Tsir 11

1. Nna asaase nyinara hɔn kasaa kor.
2. Na ɔbaa dɛ, wotuu kwan rokɔ boka no, wohun asaase tɛtɛr bi wɔ Sinar asaase do; na wɔtsenaa hɔ.
3. Na wɔsesee hɔnho dɛ, Wɔmbra, wɔmma yengu ntayaa, na yɛnto ma ɔmben. Na ntayaa no yɛɛ hɔn mbobaa, na hua yɛɛ hɔn dɛtse.
4. Na wɔsee dɛ, Wɔmbra, wɔmma yɛnkyekyer kurow, na yɛntow abantsentsen a n'etsifi bodu sor, na wɔmma yɛmfa ngye dzin; amma yaammpetse asaase nyinara enyi.
5. Na EWURADZE sianee bɔhwɛɛ kurow no nye abantsentsen no a adasamba rotow no.
6. Na EWURADZE see dɛ, Hwɛ, wɔyɛ ɔman kor, na hɔn nyinara hɔn kasaa kor; na dza wɔahyɛ ase reyɛ nye yi: na afei biribiara a wobosusu dɛ wɔbɛyɛ no, bibiribiara nnkotum esiw hɔn kwan.
7. Wɔmbra, wɔmma yensian, na yɛnkɔtoto hɔn kasaa wɔ hɔ, amma obi aanntse ne nyɛnko ne nsɛm ase.
8. Na ofi hɔ nna EWURADZE bɔɔ hɔn petsee asaase nyinara enyi: na wogyaa kurow no kyekyer.
9. Dɛm ntsi wɔfrɛɛ ne dzin Babel; osiandɛ hɔ na EWURADZE totoo asaase nyinara hɔn kasaa: na hɔ na EWURADZE fi bɔɔ hɔn petsee asaase nyinara enyi.
10. Iyinom nye Sem n'ebusuasantsen: nsuyirii no ekyir mfe ebien no, nna Sem edzi mfe ɔha, na ɔwoo Arpaksad.
11. Sem woo Arpaksad n'ekyir no odzii mfe ahaenu, na ɔwoo mbabanyin nye mbabaa.
12. Na Arpaksad dzii mfe eduasa enum no, na ɔwoo Sela:
13. na Arpaksad woo Sela no n'ekyir odzii mfe ahaanan ebiasa na ɔwoo mbabanyin nye mbabaa.
14. Sela dzii mfe eduasa, na ɔwoo Eber:
15. na Sela woo Eber n'ekyir odzii mfe ahaanan ebiasa, na ɔwoo mbabanyin nye mbabaa.
16. Na Eber dzii mfe eduasa anan, na ɔwoo Peleg:
17. na Eber woo Peleg no n'ekyir odzii mfe ahaanan eduasa, na ɔwoo mbabanyin nye mbabaa.
18. Peleg dzii mfe eduasa no ɔwoo Reu:
19. na ɔwoo Reu n'ekyir no odzii mfe ahaenu nye akron, na ɔwoo mbabanyin nye mbabaa.
20. Reu dzii mfe eduasa ebien, na ɔwoo Serug:
21. na Serug n'ekyir no odzii mfe ahaenu nye esuon, na ɔwoo mbabanyin nye mbabaa.
22. Na Serug dzii mfe eduasa, na ɔwoo Nahor:
23. na Nahor n'ekyir no odzii mfe ahaenu, na ɔwoo mbabanyin nye mbabaa.
24. Nahor dzii mfe eduonu akron, na ɔwoo Tera:
25. na ɔwoo Tera no n'ekyir odzii mfe ɔha duakron, na ɔwoo mbabanyin nye mbabaa.
26. Na Tera dzii mfe eduosuon, na ɔwoo Abram, Nahor, nye Haran.
27. Afei iyinom nye Tera n'asefo. Tera woo Abram, Nahor, nye Haran; na Haran woo Lot.
28. Na Haran wui wɔ n'egya Tera enyim wɔ asaase a wɔwoo no do no do, wɔ Kaldeafo Ur.
29. Na Abram nye Nahor warwaree: Abram ne yer ne dzin dze Sarai; na Nahor ne yer ne dzin dze Milka. Haran a ɔyɛ Milka n'egya, nye Iska n'egya no ne babaa a.
30. Nna Sarai yɛ ɔbɔnyin; onnyi ba.
31. Na Tera faa ne ba Abram, ne nana Lot a ɔyɛ Haran ne ba no nye Abram ne yer Sarai na ɔnye hɔn sii mu fi Kaldeafo Ur, dɛ wɔrokɔ Keenan asaase do; na wɔbaa Haran bɛtsenaa hɔ.
32. Na Tera ne nda yɛɛ mfe ahaenu nye enum: na owui wɔ Haran.

## Tsir 12

1. Afei EWURADZE see Abram dɛ, Fi wo man mu, na fi w'ebusua mu, na fi w'egya fie, kɔ asaase a mebɛkyerɛ wo no do:, #Ndwu 7.2
2. na mebɛyɛ wo ɔman kɛse, na mibehyira wo, na mama wo dzin ayɛ kɛse: na ayɛ nhyira:
3. na mibehyira hɔn a wohyira wo, na nyia ɔdom wo no mobɔdom no: na wo mu na wobehyira asaase ebusua ebusua nyinara.
4. Nna Abram kɔr dɛ mbrɛ EWURADZE kasaa kyerɛɛ no no: na Lot nye no kɔree: na Abram fii Haran no nna oedzi mfe eduosuon enum.
5. Na Abram faa ne yer Sarai, nye no nua ba Lot, na hɔn ahodze a wonyaa nyinara, na nyimpa a wonyaa no wɔ Haran no nyinara; na wosii mu dɛ wɔrokɔ Keenan asaase do; na Keenan asaase do na wɔbae.
6. Na Abram twaa mu wɔ asaase no do kɔr beebi a wɔfrɛ hɔ Sekem, kɔr More esudur no ho. Na aber no nna Keenanfo wɔ asaase no do.
7. Na EWURADZE yii noho kyerɛɛ Abram, na ɔsee dɛ, W'asefo na medze asaase yi bɛma hɔn: na hɔ na Abram sii afɔrmbukyia maa EWURADZE a oyii noho kyerɛɛ no no.
8. Na ofii hɔ kɔr bepɔw a ɔwɔ Bɛtɛl no boka no do, na hɔ na ɔbɔɔ n'asesee, a Bɛtɛl dzi n'anee, na Ai dzi no boka: na osii afɔrmbukyia maa EWURADZE wɔ hɔ na ɔsɔɔr EWURADZE dzin.
9. Na Abram tuu kwan, dɛ ɔda ho ara rokɔ Pomu afamu.
10. Na ɔkɔm baa asaase no do: na Abram kɔr Egypt kɛtsenaa hɔ ahɔhotsena; osiandɛ ɔkɔm no yɛɛ dzen wɔ asaase no do.
11. Na ɔbaa dɛ aka kakra ma ɔahɛn Egypt no, ɔsee ne yer Sarai dɛ, Minyim dɛ eyɛ ɔbaa a wo ho yɛ fɛw:
12. na ɔbɛba dɛ sɛ Egyptfo no hu wo a, wɔbɛse dɛ, Ne yer nye yi: na woboku emi, na wɔagye ɔwo nkwa.
13. Meserɛ wo, se dɛ, m'akyerɛbaa nye wo: ama osian ɔwo ntsi eesi yie ama me, na osian ɔwo ntsi me kra aatsena ase.
14. Na ɔbaa dɛ aber a Abram baa Egypt no, Egyptfo no hun ɔbaa no dɛ no ho yɛ fɛw papa.
15. Na Farao ne mbapɔmba no hun no, na wɔbɛkamfoo no kyerɛɛ Farao: na wɔbɛfaa ɔbaa no kɔr Farao fie.
16. Na ɔyɛɛ Abram yie wɔ ne ntsi: na onyaa nguan, nye anantwi, nye nsoasopɔnkɔnyin, nye nkowaa, nye mfonabaa, nye nsoasopɔnkɔber, nye efumpɔnkɔ.
17. Na osian Abram yer Sarai ntsi EWURADZE dze ɔyardɔm akɛse haaw Farao nye ne fi.
18. Na Farao frɛɛ Abram, na ɔsee dɛ, Ebɛnadze na edze ayɛ me yi? Ɔyɛ dɛn ntsi na annka annkyerɛ me dɛ wo yer a?
19. Ɔyɛ dɛn ntsi na esee dɛ, M'akyerɛbaa a ma dɛm ntsi mefaa no nkyɛ morowar no yi? Dɛm ntsi afei, hwɛ, wo yer nye no, fa no, na kɔ wo kwan.
20. Na Farao hyɛɛ nkorɔfo ma wokegyaa ɔno, nye ne yer, nye dza ɔwɔ nyinara wɔ ɔkwan do.

## Tsir 13

1. Na Abram fii Egypt, ɔno, nye ne yer, nye dza ɔwɔ nyinara, nye Lot ka no ho, kɔr Pomu afamu.
2. Na Abram nyaa no ho kɛsenara wɔ fiembowa, nye dwetɛ, nye sika mu.
3. Na otuu no kwan fi Pomu afamu araa kodur Bɛtɛl, beebi mbrɛ ahyɛse no n'asesee wɔ mu no, wɔ Bɛtɛl nye Ai ntamu:
4. beebi mbrɛ afɔrmbukyia a asɔpɔn no ɔyɛɛ no wɔ hɔ no wɔ no: na hɔ na Abram sɔɔr EWURADZE.
5. Nna Lot a ɔnye Abram nam no so wɔ nguan, nye anantwi, nye asese.
6. Nna asaase no nnso hɔn dɛ wɔbɛtsena fakor: osiandɛ hɔn ahodze dɔɔ so, ma dɛm ntsi wɔbɔ mu tsena a ɔnnyɛ yie.
7. Na aperper baa Abram no mbowahwɛfo nye Lot no mbowahwɛfo ntamu. Ber no nna Keenanfo nye Perizfo tsetse asaase no do.
8. Na Abram see Lot dɛ, Meserɛ wo, mma emma aperper mmba emi nye ɔwo ntamu, na mo mbowahwɛfo nye wo mbowahwɛfo ntamu; osiandɛ yɛyɛ enuanom.
9. Ana nnyɛ asaase no nyinara na ɔda w'enyim yi bi? Meserɛ wo, tsew woho fi mo ho: sɛ bankum na ebɛfa a, ɔno mo so mobɔkɔ nyimfa; anaa sɛ nyimfa na ebɛfa a, ɔno mo so mobɔkɔ bankum.
10. Na Lot maa n'enyi do, na ɔhwɛɛ Jordan Tɛtɛrmu nyinara dze rokɔ Zoar, na ohun dɛ no do beebiara wɔ nsu papaapa. Iyi ekyir ansaana EWURADZE resɛɛ Sodom nye Gomora, tse dɛ EWURADZE no ture, nna ɔtse dɛ Egypt asaase.
11. Nna Lot faa Jordan Tɛtɛrmu nyinara; na Lot tui faa boka afamu: na ɔbaako paa noho fii ne nyɛnko ho.
12. Abram tsenaa Keenan asaase do, na Lot tsenaa Tɛtɛrmu kurow no mu, na ɔdze n'asesee tutui araa dze kodur Sodom.
13. Afei Sodomfo yɛ ehuhufo nye ndzebɔnyɛfo kɛsenara tsia EWURADZE.
14. Na Lot paa noho wɔ Abram ho n'ekyir no, EWURADZE see Abram dɛ, Afei ma w'enyi do, na fi beebi mbrɛ ewɔ no hwɛ kwaamu afamu nye pomu afamu nye boka afamu nye anee afamu:
15. na asaase a ihu no nyinara, medze bɛma ɔwo, nye w'asefo daa.
16. Na mebɛma w'asefo ayɛ dɛ asaase do huntuma: na sɛ obi tum kan asaase do huntuma a, ɔnodze nna wobotum akan w'asefo no.
17. Soɛr, fa asaase no do wɔ ne tsentsen nye tɛtɛr mu; na ɔwo na medze bɛma wo.
18. Na Abram tutuu n'asesee, na ɔbae bɛtsenaa Mamre nsudur a ɔwɔ Hebron no ne nkyɛn, na osii afɔrmbukyia wɔ hɔ maa EWURADZE.

## Tsir 14

1. Na ɔbaa dɛ Sinarhen Amrafel, Elasarhen Ariok, Elamhen Kedorlaomer, nye Goiimhen Tidal aber do no,
2. wɔnye Sodomhen Bora, nye Gomorahen Birsa, Admahhen Sinab, nye Zeboimfo hen Semeber, nye Belahen (ɔnoara nye Zoar) yɛɛ ɔsa.
3. Woyinom nyinara bɔɔ mu wɔ Siddim bɔnsa mu (ɔnoara nye Nkyen Po no).
4. Mfe duebien na wɔsoom Kedorlaomer, na afe a otsia duebiasa no mu no wɔtseew etua.
5. Na afe a otsia duanan no mu na Kedorlaomer na ahemfo a wɔka no ho no bae, na wobokum Refafo wɔ Asterot-karnaim, nye Zuzfo wɔ Ham, nye Emfo wɔ Savɛ-kiriataim,
6. na Horfo wɔ hɔn bepɔw Seir do, dze kodu El-paran a ɔwɔ sar no ho no.
7. Na wɔsanee, na wɔbaa En-mispat (ɔnoara nye Kades), na wɔbobɔɔ Amalekfo man nyinara, nye Amorifo so a wɔtse Hazazon-tamar no.
8. Na Sodom, Gomora, Adma, nye Zeboim, nye Bela (ɔnoara nye Zoar) ahemfo fiir edzi; na wɔnye hɔn kɔbɔɔ enyim wɔ Siddim bɔnsa mu.
9. Elamhen Kedorlaomer, Goiimfo hen Tidal, Sinarhen Amrafel, nye Elasarhen Ariok; dɛm ahemfo baanan no soɛree tsiaa beenum no.
10. Nna hua amona wɔ Siddim bɔnsa mu ma ara tɔ; na ber Sodom nye Gomora ahemfo no ruguan no, binom koguu mu na hɔn a wɔkae no guanee kɔr bepɔw no do.
11. Na wɔfaa Sodom nye Gomora ndzɛmba nyinara, na hɔn edzidzidze nyinara, na wɔkɔr hɔn kwan.
12. Na wɔfaa Lot, Abram no nua ba a ɔtse Sodom no, nye ne ndzɛmba, na wosii mu kɔree.
13. Na obi a ofii nsa bae bɛkaa kyerɛɛ Hebriwnyi Abram a aber yi nna ɔtse Amorinyi Mamre, Eskol nye Aner hɔn nua no no nsudur ho no; nna woyinom ɔnye Abram akyekyer.
14. Na aber a Abram tsee dɛ wɔafa no nua ne ba ndɔmmum no, ɔdze no nkorɔfo a wɔatsetse hɔn a wɔwoo hɔn wɔ ne fie, ahaasa duawɔtwe tui, na wotsiiw hɔn araa kodur Dan.
15. Na ɔno nye no nkowaa kyɛɛ hɔnho mu kɔr hɔn do anafua, na wɔbɔɔ hɔn gui, na wotsiiw hɔn kodur Hoba a ɔwɔ Damaskɔs n'abankum no.
16. Na ɔdze ndzɛmba no nyinara sanee bae, ɔdze no nua ne ba Lot, nye ne ndzɛmba, nye mbaa no so, nye nkorɔfo no, sanee bae.
17. Na ɔsanee fi Kedorlaomer nye ahemfo a wɔka no ho no hɔn do nkonyimdzi no reba no, Sodomhen puei kehyiaa no kwan wɔ Savɛ bɔnsa mu (ɔnoara nye ɔhen no Bɔnsa mu).
18. Na Salemhen Melkizedek dze paanoo nye wenyin bae: nna ɔyɛ Abɔso Nyankopɔn no sɔfoe.
19. Na ohyiaa no, na ɔsee dɛ, Nhyira mfi Abɔso Nyankopɔn a ɔsor nye asaase yɛ nedze no hɔ nka Abram;
20. na nhyira nka Abɔso Nyankopɔn a ɔdze w'atamfo ahyɛ wo nsa. Na Abram maa no ndzɛmba no nyinara mu ebupɛn du du.
21. Na Sodomhen see Abram dɛ, Fa nyimpa no ma me, na woara fa ndzɛmba no.
22. Na Abram see Sodomhen no dɛ, Mama me nsa do makyerɛ EWURADZE, Abɔso Nyankopɔn a ɔsor nye asaase yɛ nedze no,
23. dɛ mennkɛfa ahoma anaa mpaboaahoma anaa biribiara a ɔyɛ wodze, amma aannka dɛ, Mayɛ Abram birɛmpɔn:
24. gyedɛ dza mberantsɛ no edzi no nko, na Aner, Eskol nye Mamre a wɔnye me kɔree no hɔn kyɛpɛn.

## Tsir 15

1. Iyinom ekyir no EWURADZE n'asɛm baa Abram hɔ wɔ enyido adzehu mu dɛ, Mma nnsuro, Abram: Emi nye wo kokyɛm, na mebɛma wo akatua a ɔbor do.
2. Na Abram see dɛ, EWURADZE Nyankopɔn, ebɛnadze na edze bɛma me, hwɛ dɛ minnyi ba na menam, na nyia obedzi m'adze nye Eliezer a ofi Damaskɔs anaa?
3. Na Abram see dɛ, Hwɛ, emi dze, emmaa me asefo: na, hwɛ, nyia wɔawo no wɔ me fie na obedzi m'adze.
4. Na, hwɛ, EWURADZE n'asɛm baa no hɔ dɛ, Nnyɛ oyi bi na ɔbɛyɛ wo dziadzenyi; na dza ofi woara wo nson mu bɛba no, ɔno na obedzi w'adze.
5. Na ɔdze no puei, na ɔsee dɛ, Afei hwɛ sor, na kan nworaba no, kyerɛ dɛ ibotum akan a: na ɔsee no dɛ, Mbrɛ w'asefo bɛyɛ nye no.
6. Na ɔgyee EWURADZE dzii; na EWURADZE buu ne gyedzi ndzeyɛtsenenee maa no.
7. Na ɔsee no dɛ, Emi nye EWURADZE a medze wo fi Kaldeafo Ur wɔ Kaldea bae, dɛ medze asaase yi rebɛma wo, ma edze aayɛ egyapadze.
8. Na ɔsee dɛ, EWURADZE Nyankopɔn, medze ebɛnadze na medze bohu dɛ ɔbɛyɛ m'egyapadze?
9. Na ɔsee no dɛ, Fa nantwiba a oedzi mfe ebiasa, nye apɔnkyeber a oedzi mfe ebiasa, nye oguannyin a oedzi mfe ebiasa, nye atamram, nye aborɔnomaba brɛ me.
10. Na ɔdze iyinom nyinara bae, na ɔpaapaa hɔn mu ebien ebien, na ɔdze afa afa no totoo hɔn afa afa ne pɛn do: na nnoma no dze ɔammpaapaa hɔn mu.
11. Na nnoma a wodzi nam bɛgyegyee mbowa fun no do, na Abram kaa hɔn.
12. Na aber a wi rokɔtɔ no, nda heii tɔɔ Abram do; na, hwɛ, sum kɛsenara na hu tɔɔ no do., #Job 4.13
13. Na Ewuradze see Abram dɛ, Hu no ampaara dɛ w'asefo bɛyɛ ahɔho wɔ asaase a ɔnnyɛ hɔndze do, na wɔbɛyɛ nkowaa na wɔasom hɔn; na wɔbɛtseetsee hɔn mfe ahaanan
14. na ɔman a wɔbɔsom hɔn no, hɔn so mubobua hɔn atsɛn: na n'ekyir no wɔdze ahodze kɛse befi hɔ akɔ., #Eks 12.40
15. Na ɔwo dze, ebɔkɔ w'egyanom nkyɛn asomdwee mu; wobesie wo wɔ nkɔdaaber pa mu.
16. Na mbasantsen a otsia anan no mu na wɔbɛba ha bio: osiandɛ Amorifo emumuyɛ nnyae nnyɛɛ ma.
17. Na ɔbaa dɛ aber a iwi kɔtɔree, na ɔyɛɛ sum no, hwɛ, fononoo a orupun wusiw, nye ɔtsɛn a ɔredzɛw botwaa mu wɔ afa afa no ntamu.
18. Da no ara mu na EWURADZE nye Abram dzii ahyɛmu see dɛ, W'asefo na medze asaase yi ama hɔn, ofi Egypt esutsen no ho kodu esutsen kɛse no, Eufrates esutsen no ho:
19. Kenfo, Kenizfo, Kadmonfo,
20, Hetfo, Perizfo, Refafo,
21, Amorifo, Keenanfo, Girgasfo, nye Jebusfo asaase no.

## Tsir 16

1. Afei Abram ne yer Sarai ɔnnwo mma no: mbom nna ɔwɔ afonabaa Egyptnyi bi a ne dzin dze Hagar.
2. Na Sarai see Abram dɛ, Afei hwɛ, EWURADZE esiw me awoo kwan; meserɛ wo, kɔ m'afonabaa nkyɛn; annyɛ a mibenya no ho mba. Na Abram tsiee Sarai ne ndze.
3. Na Abram tsenaa Keenan asaase do mfe du n'ekyir no, Abram ne yer Sarai faa n'afonabaa Hagar, Egyptnyi no, na ɔdze no maa no kun Abram awar.
4. Na ɔkɔr Hagar nkyɛn, na onyinsenii: na aber a ohun dɛ onyinsen no, obuu no wuraba enyimtsia.
5. Na Sarai see Abram dɛ, Mo mfom da wo do; medze m'afonabaa too wo bo mu, na ohun dɛ onyinsen ntsi, obu me enyimtsia: EWURADZE mbua emi nye ɔwo ntamu atsɛn.
6. Na Abram see Sarai dɛ, Hwɛ, w'afonabaa wɔ wo nsamu, yɛ no dɛ mbrɛ woara ehwɛ a oye no ara. Na Sarai nye no dzii no dzendzenndzen, ma ofii n'enyim guanee.
7. Na EWURADZE no bɔfoe hun no wɔ nsunyiwa bi ho wɔ sar do, Sur kwan mu nsunyiwa no ho a.
8. Na obisaa no dɛ, Sarai n'afonabaa Hagar, ifi henfa bae na erokɔ henfa? Na obuaa dɛ, Mifi mo wuraba Sarai n'enyim na muruguan.
9. Na EWURADZE no bɔfoe no see no dɛ, San kɔ wo wuraba hɔ, na kɛbrɛ woho adze wɔ n'ase.
10. Na EWURADZE no bɔfoe no see no dɛ, Mebɛma w'asefo adɔr menyamenya, ma hɔn dodow ntsi wɔkan hɔn a ɔnnkɛyɛ.
11. Na EWURADZE no bɔfoe no see no dɛ, Hwɛ, enyinsen, na ebɔwo babanyin; na ebɛfrɛ ne dzin Ismael, osiandɛ EWURADZE atse w'amandzehu.
12. Na ɔbɛyɛ dɛ asoaso bɔyafo wɔ adasa mu; ne nsa betsia nyimpa nyinara, na nyimpa nyinara nsa etsia no; na ɔbɔsoɛr etsia no nuanom nyinara.
13. Na ɔfrɛɛ EWURADZE a ɔkasaa kyerɛɛ no no ne dzin dɛ, ɔwo yɛ Nyankopɔn a ihu adze: na ɔkaa dɛ, Aso ha ara mpo mehu nyia ohu me yi?
14. Dɛm ntsi wɔfrɛɛ bura no Beer-lahai-roi; na, ɔwɔ Kades nye Bered ntamu.
15. Na Hagar woo babanyin maa Abram: na Abram frɛɛ ne babanyin a Hagar woo no no ne dzin Ismael.
16. Na aber a Hagar woo Ismael no, nna Abram edzi mfe eduowɔtwe esia.

## Tsir 17

1. Na aber a Abram dzii mfe eduokron akron no, EWURADZE yii noho kyerɛɛ Abram na ɔsee no dɛ, Emi nye Nyankopɔn Tumfo; nantsew m'enyim na dzi mu.
2. Na mebɛma m'ahyɛmu ada emi nye ɔwo ntamu, na mebɛma adɔr mbordo.
3. Na Abram dze n'enyim boom famu: na Nyankopɔn nye no kasae see dɛ,
4. Emi dze, hwɛ, m'ahyɛmu wɔ hɔ ma wo, na ebɛyɛ amanaman pii hɔn egya.
5. Nkyii so wɔnnkɛfrɛ wo dzin Abram bio, na wɔbɛfrɛ wo dzin Abraham; osiandɛ amanaman pii hɔn egya na mayɛ wo.
6. Na mebɛma awo mbordo, na mayɛ wo amanaman, na ahemfo efi wo mu epue.
7. Na mebɛma m'ahyɛmu etsim wɔ emi nye ɔwo nye w'asefo a wodzi w'ekyir no ntamu wɔ hɔn mbasantsen mu, na ɔayɛ daa ahyɛmu, dɛ mebɛyɛ Nyankopɔn ama ɔwo nye w'asefo a wodzi w'ekyir no.
8. Na medze asaase a etsenatsena do, yɛ do hɔho yi, Keenan asaase nyinara, mebɛma ɔwo nye w'asefo a wodzi w'ekyir, dɛ daa enyadze; na mebɛyɛ hɔn Nyankopɔn.
9. Na Nyankopɔn see Abraham dɛ, ɔwo dze, sie m'ahyɛmu, ɔwo nye w'asefo a wodzi w'ekyir, wɔ hɔn mbasantsen mu.
10. Iyi nye emi nye hom nye w'asefo a wodzi w'ekyir no ntamu ahyɛmu a hom nsie; hom mu mbabanyin nyinara wontwitwa hɔn twatsia.
11. Na wontwitwa hom ho twatsia; na ɔbɛyɛ ahyɛmu a ɔda emi nye hom ntamu asɛnkyerɛdze.
12. Na ɔbabanyin a oedzi nda awɔtwe no, wontwa no twatsia wɔ hom mu, mbanyin nyinara wɔ hom mbasantsen mu, nyia wɔawo no wɔ fie, anaa wɔdze sika atɔ no wɔ hɔho biara hɔ a ɔmmfora w'asefo no.
13. Nyia wɔawo no wɔ fie no, nye nyia wɔdze wo sika atɔ no, wontwitwa hɔn twatsia: na m'ahyɛmu bɛtsena hɔn honam mu dɛ daa ahyɛmu.
14. Na ɔbanyin a wonntwaa no twatsia no, dɛm nyimpa no wontwa no mfi no nkorɔfo mu; ɔato m'ahyɛmu.
15. Na Nyankopɔn see Abraham dɛ, Wo yer Sarai dze, mma mmfrɛ ne dzin Sarai, na Sara nyɛ ne dzin.
16. Na mibehyira no, ekyir yi so mebɛma enye no awo babanyin: nyew, mibehyira no, na ɔbɛyɛ amanaman hɔn na; aman ahemfo befi no mu epue.
17. Nna Abraham dze n'enyim boom famu, na ɔserewee, na ɔsee n'akoma mu dɛ, Aso wɔbɔwo ba ama nyia oedzi mfe ɔha na aso Sara a oedzi mfe eduokron yi bɔwo?
18. Na Abraham see Nyankopɔn dɛ, kɛtseankyɛ Ismael eenya adom:
19. Na Nyankopɔn see dɛ, Ampaara ampa, wo yer Sara bɔwo babanyin ama wo; na ebɛfrɛ ne dzin Isaak: na menye no bedzi ahyɛmu ma aayɛ daa ahyɛmu dze ama n'asefo a wodzi n'ekyir.
20. Na Ismael ho dze metsie wo; hwɛ, mehyira no, na mebɛma ɔawo, na ɔadɔr mbordo; ɔbɔwo etsitsir duebien, na mebɛyɛ no ɔman kɛse.
21. Na m'ahyɛmu dze mebɛma oetsim wɔ emi nye Isaak a Sara bɔwo no ama wo afedan sisei ntamu.
22. Na ɔnye no gyaa kasa no, Nyankopɔn fii Abraham nkyɛn kɔr sor.
23. Na Abraham faa ne ba Ismael, nye hɔn a wɔwoo hɔn wɔ ne fie, nye hɔn a ɔdze ne sika tɔɔ hɔn nyinara, Abraham ne fifo mu mbanyin nyinara, na otwitwaa hɔn twatsia da no ara, dɛ mbrɛ Nyankopɔn kaa kyerɛɛ no no.
24. Na aber a wotwaa Abraham twatsia no, nna oedzi mfe eduokron akron.
25. Na aber a ne ba Ismael wotwaa no twatsia no nna oedzi mfe du ebiasa.
26. Da kor no ara na wotwitwaa Abraham nye ne ba Ismael twatsia.
27. Na ne fie mbanyin nyinara, hɔn a wɔwoo hɔn wɔ fie, nye hɔn a wɔdze sika totɔɔ hɔn ahɔho hɔ, wɔka no ho ma wotwitwaa hɔn twatsia.

## Tsir 18

1. Na EWURADZE yii noho kyerɛɛ Abram wɔ Mamre nsudur nkyɛn, ewia ketee a ɔtse n'asesee abowano no;
2. na ɔmaa n'enyi do, na ɔhwɛe, na, hwɛ, mbarimba baasa gyina ne tsentsendo. Na aber a ohun hɔn no, otutuu mbirika fii n'asesee abowano kehyiaa hɔn kwan, na ɔkotoow famu
3. na ɔsee dɛ, Mo wura, sɛ afei menya w'enyim enyimnyam a, meserɛ wo, mma mmpa w'akowaa ho nnkɔ.
4. Afei wɔmma wɔnkɛfa nsu kakra mbra, na hom nhohor hom anan ho, na hom ngye hom ahom wɔ dua yi ase:
5. na monkɔ nkɛfa edziban trɔma bi mbra ma hom mfa nhyɛ hom akoma dzen; na n'ekyir no hom akɔ: susuampa dɛ hom aba hom akowaa nkyɛn yi. Na wɔsee dɛ, Yɛ dɛ mbrɛ aka no ara.
6. Na Abraham kaa noho kɔr asese no mu Sara hɔ, na ɔsee dɛ, Yɛ isiam pa etwadze ebiasa krado ntsɛntsɛm, fetsew, na to tatar.
7. Na Abraham tutuu enguan kɔr no mbowakuw mu, na ɔkɛfaa nantwiba a ɔyɛ mberɛw na oye, na ɔdze maa ɔsomfo; na ɔyɛɛ ntsɛm kɛyɛɛ edziban.
8. Na Abraham faa bata, nye merekye, nye nantwiba a ɔdze ayɛ edziban no, na ɔdze besii hɔn enyim: na ogyinaa hɔn nkyɛn wɔ dua no ase, na wodzidzii.
9. Na wobisaa no dɛ, Wo yer Sara wɔ hen? Na ɔsee dɛ, Hwɛ, ɔwɔ asese no mu.
10. Na hɔn mu kor kaa dɛ, Ampaara dɛ mebɛsan aba wo nkyɛn afedan sisei; na, hwɛ, wo yer Sara benya babanyin. Nna Sara ritsie wɔ asese abow a ɔwɔ n'ekyir no mu.
11. Afei nna Abraham nye Sara enyinyin, na woedzi mfe ara yie; na adze a ɔyɛ mbaa no, etwa wɔ Sara ho.
12. Na Sara sereew noara no mu see dɛ, Aso mayɛ aberwa yi n'ekyir na mibenya enyigye, mo wura so ayɛ akɔdaa yi a?
13. Na EWURADZE bisaa Abraham dɛ, ɔyɛ dɛn ntsi na Sara serewee see dɛ, Aso ampaara dɛ mayɛ aberwa yi mobɔwo ba?
14. Ana biribi yɛ dzen ma EWURADZE a? Aber a mahyɛ no mebɛsan maba wo nkyɛn afedan sisei, na Sara benya babanyin.
15. Na Sara sanee see dɛ, Mannserew bi; osiandɛ osuroi. Na ɔsee dɛ, Dabida, na eserewee.
16. Na mbarimba no soɛree fii hɔ, na wɔdaan hɔn enyi kɔr Sodom do: na Abraham kegyaa hɔn kwan.
17. Na EWURADZE see dɛ, Ana medze dza merebɛyɛ no bosuma Abraham?
18. Hwɛ, ampaara Abraham bɛyɛ ɔman a ɔso na ɔwɔ tum, na no mu na wobehyira asaase amanaman nyinara.
19. Na masan mu eyi no, ama ɔaahyɛ ne mba nye ne fifo a wodzi n'ekyir, ma woeesie EWURADZE no kwan, wɔayɛ pɛrpɛr nye atsɛmbu; ama EWURADZE dze dza ɔaka no wɔ Abraham ho no aaba mu.
20. Na EWURADZE see dɛ, ɔnam dɛ Sodom nye Gomora ho nkekamu ayɛ kɛse; na hɔn bɔn ayɛ dur dodow ntsi;
21. afei mibesian akɔhwɛ kyerɛ dɛ ɔayɛ dɛ mbrɛ nkekamu a edu me nkyɛn no tse no ewie; na sɛ ɔnntse dɛm so a, mubohu.
22. Na mbarimba beenu no daan hɔnho fii hɔ dɛ wɔrokɔ Sodom: na Abraham dze, ɔdaa ho ara gyinaa EWURADZE n'enyim.
23. Na Abraham twee pinii, na obisaa dɛ, Ana edze atseneneefo nye ndzebɔnyɛfo nyinara bɔbɔ mu ahyew hɔn?
24. Egyangyanbiara atseneneefo eduonum wɔ kurow no mu ɛ: onnkesian atseneneefo eduonum a wɔwɔ mu no ntsi ma edze efir kurow no, na ebɛhyew no?
25. Iyi mpar wo dɛ ebɛyɛ no dɛm, dɛ edze atseneneefo bɛka ndzebɔnyɛfo ho eku hɔn, ma atseneneefo ayɛ dɛ ndzebɔnyɛfo; iyi mpar wo: ana asaase nyinara ɔtsɛmbuafo nnkɛyɛ dza ɔtsen bi a?
26. Na EWURADZE see dɛ, Sɛ muhu atseneneefo eduonum wɔ Sodom kurow no mu a, ɔno osian hɔn ntsi medze bɛkyɛ bea no nyinara.
27. Na Abraham buae na ɔsee dɛ, Afei hwɛ, emi a meyɛ dɛtse nye nso, na mesi mo bo dɛ mebɛkasa akyerɛ EWURADZE yi:
28. egyangyanbiara atseneneefo eduonum no hɔn mu enum fi mu ɛ: ana osian enum a efi mu no ntsi ebɛsɛɛ kurow no nyinara? Na ɔsee dɛ, Sɛ muhu eduanan enum wɔ hɔ a, mennkɛsɛɛ no.
29. Na ɔdaa ho ara kasaa kyerɛɛ no bio, na ɔsee dɛ, Egyangyanbiara eduanan na wobohu hɔn wɔ hɔ ɛ. Na ɔsee dɛ, Osian eduanan no ntsi mennkɛyɛ.
30. Na ɔsee dɛ, Mma mma EWURADZE no bo mmfuw, na menkasa: egyangyanbiara eduasa na wobohu hɔn wɔ hɔ ɛ. Na ɔsee dɛ, Sɛ muhu eduasa wɔ hɔ a, mennkɛyɛ.
31. Na ɔsee dɛ, Afei hwɛ, mesi mo bo dɛ mebɛkasa akyerɛ EWURADZE: egyangyanbiara eduonu na wobohu hɔn wɔ hɔ ɛ: Na ɔsee dɛ, Osian eduonu no ntsi mennkɛsɛɛ no.
32. Na ɔsee dɛ, Ao mma mma EWURADZE no bo mmfuw, na menkasa prɛko pɛ yi ara: egyangyanbiara du na wobohu hɔn wɔ hɔ ɛ; Na ɔsee dɛ, Osian du no ntsi mennkɛsɛɛ no.
33. Na EWURADZE wiee dɛ ɔnye Abraham kasa ara na ɔkɔr no kwan: na Abraham sanee baa ne tsenabea.

## Tsir 19

1. Na sor abɔfo beenu no baa Sodom ewimbir; nna Lot tse Sodom abotsen ano: na Lot hun hɔn, na ɔsoɛree kehyiaa hɔn kwan; na ɔkotowee dze n'enyim boom famu;
2. na ɔsee dɛ, Afei hwɛ, mo wuranom, meserɛ hom, wɔmman hom akowaa fie, na wɔnkɔsoɛ hɔ anafua yi nyinara, na hom nhohor hom anan ho, na hom asoɛr anapaatu akɔ hom kwan. Na wɔsee dɛ, Dabida; na yɛbɛtsena gua do anafua yi nyinara.
3. Na ɔserɛɛ hɔn ɔdzendo ara, na wɔmaan ne nkyɛn, na wɔkɔr ne fie; na ɔtoo hɔn pon, na ɔtoo epitsi ma wodzii.
4. Na wonnyae nnkɛdae no, nna kurow no mu mba, mekyerɛ Sodomfo no, botwaa dan no ho hyiae, mbofra nye mpanyin, apaa nyinara mu nkorɔfo nyinara;
5. na wɔfrɛɛ Lot na wɔsee no dɛ, Mbarimba a wɔbaa wo nkyɛn anafua yi no wɔ hen? Yi hɔn brɛ hɛn, ma yɛnye hɔn nda.
6. Na Lot puei kɔr hɔn nkyɛn wɔ abow no ano, na ɔtoow abow no mu wɔ n'ekyir.
7. Na ɔsee dɛ, Mo nuanom, meserɛ hom, mma wɔnnyɛ emumuyɛ a ɔtse dɛm.
8. Afei hwɛ, mowɔ mbabaa beenu a wonnhun banyin: meserɛ hom, wɔmma minyi hɔn mbrɛ hom, na dza homara hwɛ a oye no ara hom nyɛ hɔn: mbarimba yi dze mma wɔnnyɛ hɔn biribiara; susuampa dɛ wɔaba me hatsɛw no nwin ase yi.
9. Na wɔsee dɛ, Gyina nkyɛn. Na wɔsee dɛ, Akowaa kor yi ɔbaa hɛn amanyɛ, na ɔrohwehwɛ ɔayɛ ɔsɛndzifo: afei yɛnye wo bedzi no bɔn akyɛn hɔn. Na wɔhyɛɛ Lot no do dzendzenndzen, na wɔtwee pinii dɛ worubobubu abow no.
10. Na mbarimba no tseen hɔn nsa, na wɔtwee Lot baa hɔn nkyɛn wɔ dan mu na wɔtoow abow no mu.
11. Na wɔdze enyifura baa nkorɔfo a wogyinagyina ofi no n'abow n'ano no hɔn do, nkakraba nye akɛse nyina: ma wɔfonaa dɛ wobohu abow no n'ano kwan.
12. Na mbarimba no bisaa Lot dɛ, Ana ewɔ obiara so wɔ ha? Asew, na wo mbabanyin, na wo mbabaa, na obiara a ewɔ no wɔ kurow yi mu; yi hɔn fi ha:
13. na yɛrebɛsɛɛ ha, osiandɛ hɔn nkekamu ayɛ kɛse wɔ EWURADZE n'enyim; na EWURADZE asoma hɛn dɛ yɛmbɛsɛɛ no.
14. Na Lot puei, na ɔkɛkasaa kyerɛɛ ne nsewnom a wɔawarwar ne mbabaa no, na ɔsee dɛ, Hom nsoɛr mfi ha; na EWURADZE rebɛsɛɛ kurow yi. Na ɔyɛɛ ne nsewnom no enyiwa do dɛ obi a oridzi fɛw.
15. Na adze kyee no, sor abɔfo no guu Lot do, dɛ, Soɛr, fa wo yer nye wo mbabaa beenu a wɔwɔ ha yi kɔ; amma aannhyew wɔ kurow yi n'emumuyɛ mu.
16. Na okyinkyimii; na EWURADZE hun no mbɔbɔr ntsi, nkorɔfo no suoo ɔno nye ne yer nye ne mbabaa beenu no hɔn nsa mu na wɔdze hɔn puei, na wɔdze hɔn kesii kurow no n'ekyir.
17. Na ɔbaa dɛ, wɔdze hɔn puei no, wɔsee dɛ, Hom nguan wɔ hom nkwa ntsi; mma hom mmbu hom kɔn ekyir, mma hom nngyina Tɛtɛr yi mu beebiara so; hom guan nkɔ bepɔw no do, ɔno bɛyɛ na hom ahyew.
18. Na Lot see hɔn dɛ, Ao! Mma ɔmmba no dɛm, mo wura.
19. Afei hwɛ, w'akowaa enya w'enyim enyimpa, na ama w'ehumbɔbɔr a edze ehu me adɔɔ so, wɔ dɛ agye me nkwa; mbom munnkotum meguan akɔ mbepɔw no do, ɔno bɛyɛ na mbusu no ato me ma meewu.
20. Hwɛ, kurow yi bɛn dɛ mubotum eguan akɔ mu, na osuar. Innhu dɛ osuar? Ao, ma munguan nkɔ hɔ, na me kra benya nkwa.
21. Na ɔsee no dɛ, Hwɛ, metsie wo wɔ adze kor yi so mu, dɛ monnkɔbɔ kurow a aka ho asɛm no.
22. Ka woho ɛ, guan kɔ hɔ; na murunntum biribiara yɛ, gyedɛ edu hɔ ana. Dɛm ntsi wɔfrɛɛ kurow no ne dzin Zoar ase nye dɛ kakraba.
23. Na aber a Lot dur Zoar no, nna ewia epue asaase do.
24. Nna EWURADZE tɔɔ brestɔn nye ogya fi EWURADZE hɔ wɔ sor guu Sodom nye Gomora do;, #Mat 10.15; 11.23
25. na ɔbɔɔ nkurow no, nye Tɛtɛr no nyinara, nye hɔn a wɔtse nkurow no mu nyinara, nye dza ofifir asaase no do no.
26. Na Lot ne yer buu no kɔn ekyir, na ɔdaan nkyensiw.
27. Na Abraham soɛɛr anapaatu kɔr mbrɛ ogyinae wɔ EWURADZE n'enyim no:
28. na ɔdaan n'enyi kɔr Sodom nye Gomora, nye Tɛtɛr no mu asaase no nyinara do, na, hwɛ, asaase no do wusiw foow sor dɛ fononoo wusiw.
29. Na ɔbaa dɛ, aber a Nyankopɔn sɛɛ Tɛtɛr no mu nkurow no, Nyankopɔn kaa Abraham, na aber a ɔbɔɔ nkurow a Lot tse mu no, oyii Lot wɔ ɔsɛɛ no mu.
30. Na Lot fii Zoar fowee, na ɔkɛtsenaa bepɔw no do, na ne mbabaa beenu no ka no ho; osiandɛ osuroo dɛ ɔbɛtsena Zoar: na wɔtsenaa ɔbo tu mu.
31. Na abakan no see ekumaba no dɛ, Hɛn egya ayɛ akɔdaa, na ɔbanyin biara nnyi asaase do a ɔbɛba hɛn nkyɛn dɛ mbrɛ asaase nyinara yɛ no:
32. Bra, ma yɛmma hɛn egya nnom nsa, na yɛnye no nkɛda, ama yeenya hɛn egya no ho mba.
33. Na wɔmaa hɔn egya noom nsa anafua no: na abakan no kɔr mu, na ɔnye n'egya kɛdae; na oennhu ne ndaa mu, eso no nsoɛree mu.
34. Na ɔbaa dɛ n'adzekyeenyim no, abakan no see ekumaba no dɛ, Hwɛ, menye m'egya daa anafua yi: ma yɛmma ɔnnom nsa anafua yi so; na kɔ mu, na enye no nkɛda, ama yeenya hɛn egya no ho mba.
35. Na wɔmaa hɔn egya noom nsa anafua no so; na ekumaba no soɛree, na ɔnye no kɛdae; na oennhu ne ndaa mu, eso no nsoɛree mu.
36. Dɛm na Lot ne mbabaa beenu no nyina wɔnye hɔn egya nyinsenii.
37. Na abakan no woo babanyin, na ɔtoo no dzin Moab: ɔnoara nye Moabfo hɔn egya ɔdze bodu ndɛ da yi.
38. Na ekumaba no so woo babanyin, na ɔtoo no dzin Benammi: ɔnoara nye Ammonfo hɔn egya ɔdze bodu ndɛ da yi.

## Tsir 20

1. Na Abraham tuu kwan fi hɔ kɔr Pomu Afamu Asaase do; na ɔkɛtsenaa Kades nye Sur ntamu; na ɔkɛyɛɛ hɔho wɔ Gerar.
2. Na hɔ Abraham kaa no wɔ ne yer Sara ho dɛ, M'akyerɛbaa a: na Gerarhen Abimelek somae ma wɔkɛfaa Sara.
3. Na Nyankopɔn baa Abimelek hɔ wɔ anafua adaaso mu, na ɔbɛsee no dɛ, Hwɛ, ɔbaa a akɛfa no ntsi ayɛ owufo ara nye no; na banyin no ne yer a.
4. Afei Abimelek nnyae mmfaa no ho nnkaa no: na ɔsee dɛ, EWURADZE, aso iboku ɔman tsenenee so?
5. Ana ɔno noara annse me dɛ, M'akyerɛbaa a? Na noara, mekyerɛ ɔnoara ɔbaa no so see dɛ, Mo nua a: m'akoma mu tsewee, nye me nsa ho no krɔnkrɔnyɛ mu, na mayɛ yi.
6. Na Nyankopɔn see no adaaso mu, dɛ, ɛhɛɛ, minyim dɛ w'akoma mu tsewee mu na ayɛ yi, na mo so musuoo wo mu amma aannyɛ bɔn enntsia me: dɛm ntsi na mamma annka no.
7. Dɛm na yɛ afei, fa banyin no ne yer san kɛma no; na ɔyɛ nkɔnhyɛnyi, na ɔbɔsɔr ama wo, ma eenya nkwa: na sɛ ammfa no annsan amma no a, hu no ampaara dɛ ibowu, ɔwo, nye dza ɔyɛ wodze nyinara.
8. Na Abimelek soɛɛr anapaatu, na ɔfrɛɛ no nkowaa nyinara, na ɔkaa nsɛm yi nyinara wɔ hɔn aso mu: na nkorɔfo no hɔn akoma tuu kɛsenara.
9. Nna Abimelek frɛɛ Abraham, na ɔsee no dɛ, Ebɛnadze na ayɛ hɛn yi? Na ebɛnadze mu na mayɛ bɔn etsia wo ma edze bɔn kokroko aba emi nye m'ahenman do yi? Adze a ɔnnsɛ dɛ wɔyɛ na edze ayɛ me yi.
10. Na Abimelek bisaa Abraham dɛ, Ebɛnadze na ihunii, ma ayɛ dɛm adze yi?
11. Na Abraham see dɛ, Osiandɛ modween dɛ, Ampaara Nyankopɔn no ho suro nnyi ha; na me yer ntsi woboku me.
12. Na ɔyɛ m'akyerɛbaa so ampa, m'egya ba a, na nnyɛ me na ba bi a; na ɔbɛyɛɛ me yer.
13. Na ɔbaa dɛ aber a Nyankopɔn maa mifii m'egya fie mikekyinii no, nna mesee ɔbaa no dɛ, Ayamuyie a fa yɛ me nye yi; beebiara mbrɛ yebodu no, ka no wɔ mo ho dɛ, Mo nua a.
14. Na Abimelek faa nguan, nye anantwi, nye nkowaa, nye mfonabaa, na ɔdze maa Abraham, na ɔdze ne yer Sara sanee maa no.
15. Na Abimelek see dɛ, Hwɛ, m'asaase na ɔwɔ w'enyim yi: tsena beebiara mbrɛ woara epɛ.
16. Na Sara dze, ɔsee no dɛ, Hwɛ, mama wo nua ndwetɛbona apem: hwɛ, ɔyɛ nkataenyim dze ma wo wɔ hɔn a wɔka wo ho nyinara hɔn mu; na enya dza ɔtsen wɔ nyimpa nyinara hɔn enyim.
17. Na Abraham sɔree maa Nyankopɔn: na Nyankopɔn yɛɛ Abimelek nye ne yer, nye no mfonabaa edur; na wɔwowoo mba.
18. Osiandɛ nna EWURADZE esiw Abimelek ne fie yafun nyinara mu kwan petsee wɔ Abraham ne yer Sara ntsi.

## Tsir 21

1. Na EWURADZE bɛseraa Sara dɛ mbrɛ ɔsee no, na Ɔyɛɛ Sara dɛ mbrɛ ɔbɔɔ no anohoba no.
2. Na Sara nyinsenii, na ɔwoo babanyin maa Abraham wɔ no nkɔdaaber mu, wɔ aber a EWURADZE kaa ho asɛm kyerɛɛ no no mu.
3. Na Abraham too ne babanyin a Sara woo no maa no no, dzin Isaak.
4. Na Abraham ne ba Isaak dzii nda awɔtwe no, otwaa no twatsia, dɛ mbrɛ Nyankopɔn hyɛɛ no no.
5. Na aber a wɔwoo ne ba Isaak maa no no, nna Abraham edzi mfe ɔha.
6. Na Sara see dɛ, Nyankopɔn ama maserew; hɔn a wɔbɛtse nyinara nye me bɛserew.
7. Na ɔsee dɛ, Woana na nkyɛ akyerɛ Abraham dɛ, Sara bɛma mba enumfo? Naaso mawo babanyin ama no wɔ no nkɔdaaber mu.
8. Na abofra no nyinii, na wotwaa no enumfo: na da a wotwaa Isaak enumfo no, Abraham too pon kɛsenara.
9. Na Sara hun Egyptnyi Hagar ne ba a ɔwoo no maa Abraham no, dɛ orisi atwetwe.
10. Dɛm ntsi ɔsee Abraham dɛ, Yi afonabaa yi nye ne ba no edzi: na afonabaa yi ne ba nnkɛnye me ba Isaak edzi adze., #Gal 4.29
11. Na asɛm no yɛɛ Abraham yaw papaara, osian ne ba no ntsi.
12. Na Nyankopɔn see Abraham dɛ, Mma mma ɔnnyɛ wo yaw, osian abofra no ntsi, na osian w'afonabaa no ntsi; dza Sara ka kyerɛ wo no nyinara mu, tsie ne ndze; na Isaak mu na wɔbɛfrɛ w'asefo.
13. Na afonabaa no ne ba no so mebɛyɛ no ɔman, osiandɛ ɔyɛ w'asenyi.
14. Na Abraham soɛɛr anapaatu, na ɔfaa edziban nye nsu bɔdambɔ, na ɔdze maa Hagar, ɔdze sii no kɔn ho, na ogyaa ɔno nye abofra no kwan. Na Hagar sii mu, na okekyiin Beer-seba sar do.
15. Na nsu a ɔwɔ bɔdambɔ no mu no no sae, na ɔdze abofra no too ndua no bi ase.
16. Na ɔkɔree, na ɔkɛtsenaa ne tsentsendo wɔ ekyir kakra, bɛyɛ dɛ mbrɛ wɔtow egyen a obodu: na ɔsee dɛ, Mma mma monnhwɛ abofra yi no wu. Na ɔtsenaa ne tsentsendo, na ɔmaa ne ndze do, na osui.
17. Na Nyankopɔn tsee abofra no ne ndze; na Nyankopɔn no bɔfoe fi sor frɛɛ Hagar, na ɔsee no dɛ, Ebɛnadze yɛ wo, Hagar? Mma nnsuro; na Nyankopɔn atse abofra no ne ndze wɔ mbrɛ ɔwɔ no.
18. Soɛr, kɛma abofra no do, na fa wo nsa suo no mu; na mebɛyɛ no ɔman kɛse.
19. Na Nyankopɔn buee n'enyiwa, na ohun nsubura bi; na ɔkɔree, na ɔkɛhyɛɛ bɔdambɔ no nsu ma, na ɔmaa abofra no nsu ma ɔnomee.
20. Na Nyankopɔn dzii abofra no ekyir, na onyinii; na ɔtsenaa sar do, na ɔyɛɛ egyentonyi.
21. Na ɔtsenaa Paran sar do; na ne na kɔwaar yer wɔ Egypt asaase do brɛɛ no.
22. Na ɔbaa dɛ aber no no mu na Abimelek nye ne safohen tsitsir Fikol kasaa kyerɛɛ Abraham dɛ, Nyankopɔn dzi w'ekyir wɔ dza eyɛ nyinara mu:
23. dɛm ntsi afei, fa Nyankopɔn dzi nsew kyerɛ me wɔ ha dɛ ennkɛdaadaa emi, nye me ba, nye me mbanana: na dɛ mbrɛ ayamuyie a medze ayɛ wo no tse no ara, ebɛyɛ ama emi, nye asaase a aba do ahɔhoyɛ yi.
24. Na Abraham see dɛ, Mibedzi nsew.
25. Na Abraham twuuw Abimelek n'enyim, wɔ nsubura a Abimelek no nkowaa dze enyimpi gyee no ntsi.
26. Na Abimelek see dɛ, Minnyim nyia ɔyɛɛ iyi: na wo so annka annkyerɛ me, na nkyii so menntsee pɛn dɛ ndɛ.
27. Na Abraham faa nguan, nye anantwi, na ɔdze maa Abimelek; na hɔn beenu no dzii ahyɛmu.
28. Na Abraham yii nguankuw mu nguambaa aber esuon dze hɔn sii nkyɛn.
29. Na Abimelek bisaa Abraham dɛ, Na nguambaa aber esuon a eyi hɔn esi nkyɛn yi ase nye dɛn?
30. Na ɔsee dɛ, Nguambaa aber esuon yi na ebɛgye no wɔ me nsamu ama ɔaayɛ dase ama me, dɛ mara na mutuu bura yi.
31. Dɛm ntsi ɔfrɛɛ hɔ Beer-seba; osiandɛ hɔ na hɔn beenu nyina wodzii nsew.
32. Na wodzii ahyɛmu wɔ Beer-seba wiei no, Abimelek soɛree, nye ne safohen tsitsir Fikol, na wɔsanee ba Filistiafo asaase do.
33. Na Abraham tsɛɛw ɔsɛntsɛw dua wɔ Beer-seba, na ɔsɔɔr EWURADZE, ɔdomankoma Nyankopɔn no wɔ hɔ.
34. Na Abraham yɛɛ hɔho wɔ Filistiafo asaase do nda pii.

## Tsir 22

1. Na ɔbaa dɛ iyinom n'ekyir no Nyankopɔn sɔɔ Abraham hwɛe, na ɔsee dɛ, Abraham; na ɔsee dɛ, Emi nye yi.
2. Na, ɔsee dɛ, Afei fa wo ba, wo ba kortonoo a edɔ no, mekyerɛ Isaak no, na kɔ Moria asaase do; na fa no kɔbɔ ɔhyew afɔr wɔ hɔ, wɔ mbepɔw no mu kor a mebɛkyerɛ wo no do.
3. Na Abraham soɛɛr anapaatu hyehyɛɛ n'asoasopɔnkɔ, na ɔfaa ne mberantsɛ no mu beenu kaa no ho, nye ne ba Isaak; na ɔpaa ɔhyew afɔr ne nyena no, na ɔsoɛree kɔr mbrɛ Nyankopɔn kyerɛɛ no no.
4. Na ne ndaansa no Abraham maa n'enyiwa do, na ohun bea no wɔ ekyir noho ara.
5. Na Abraham see ne mberantsɛ no dɛ, Hom nye asoasopɔnkɔ yi ntsena ha, na emi na abofra yi yɛbɔkɔ noho, na yɛakɔsɔr, na yɛasan aba hom nkyɛn.
6. Na Abraham faa ɔhyew afɔr no ne nyena no, na ɔdze soaa ne ba Isaak; na ɔfaa gya no nye sekan no kitsae; na hɔn beenu nyina bɔɔ mu kɔree.
7. Na Isaak kasaa kyerɛɛ n'egya Abraham, na ɔsee dɛ, M'egya: na ɔsee dɛ, Emi nye yi, me ba. Na ɔsee dɛ, Hwɛ, ogya nye enyena nye yi: na eguambaa a wɔdze rokɔbɔ ɔhyew afɔr no wɔ hen?
8. Na Abraham see dɛ, Me ba, Nyankopɔn noara bɛkyerɛ eguambaa a wɔdze no bɔbɔ ɔhyew afɔr: na hɔn beenu nyina bɔɔ mu kɔree.
9. Na wodur mbrɛ Nyankopɔn kyerɛɛ no no; na Abraham sii afɔrmbukyia wɔ hɔ, na osiesiee nyena no yie, na ɔkyekyeer ne ba Isaak dze no too afɔrmbukyia no do wɔ nyena no do.
10. Na Abraham tseen ne nsa, na ɔfaa sekan no dɛ ɔdze ruboku ne ba no.
11. Na EWURADZE no bɔfoe fi sor frɛɛ no, na ɔsee dɛ, Abraham, Abraham: na ɔsee dɛ, Emi nye yi.
12. Na ɔsee dɛ, Mma mmfa wo nsa nnka abofra no, nkyii so mma nnyɛ no biribiara: na afei na mehu dɛ isuro Nyankopɔn, susuampa dɛ ɔwo annkam me wo ba, wo ba kortonoo ntsi.
13. Na Abraham maa n'enyiwa do, na ɔhwɛe, na hwɛ, oguannyin a n'ambɛn ekosuo mbirikisi mu wɔ n'ekyir: na Abraham kɔree kɛfaa oguannyin no, na ɔdze no hyɛɛ ne ba n'ananmu bɔɔ hyew afɔr.
14. Na Abraham frɛɛ bea no ne dzin Jehovah-jireh: dɛ mbrɛ ebodu ndɛ wɔda ho ara frɛ no no, dɛ, EWURADZE ne bepɔw do na wɔbɛkyerɛ.
15. Na EWURADZE no bɔfoe fi sor frɛɛ Abraham bio dɛ,
16. mbrɛ EWURADZE se nye iyi, osiandɛ ayɛ dɛm adze yi, dɛ ammfa wo ba, wo ba kortsee no, annkam me ntsi, maka moho ntam:, #Heb 6.13
17. dɛ nhyira mu a, mibehyira wo, na ɔdɔr mu a, mebɛma w'asefo adɔr dɛ ɔsor nworaba, na dɛ mpoano anhwea; na w'asefo bɛfa hɔn atamfo hɔn abotsen;
18. na w'asefo mu na wobehyira asaase amanaman nyinara; osiandɛ etsie me ndze.
19. Nna Abraham sanee baa ne mberantsɛ no nkyɛn, na wɔsoɛree, na wɔbɔɔ mu kɔr Beer-seba; na Abraham tsenaa Beer-seba.
20. Na ɔbaa dɛ iyinom ekyir no, wɔkaa kyerɛɛ Abraham dɛ, Hwɛ, Milka so awo ama wo nua Nahor;
21. n'abakan Uz, nye no nua Buz, nye Kemuel a ɔyɛ Aram n'egya;
22. nye Kesed, Hazo, Pildas, Jidlaf, nye Betuel.
23. Na Betuel woo Rebeka: baawɔtwe yi na Milka woe maa Abraham no nua Nahor.
24. Na no nwewe a ne dzin dze Reuma no, ɔno so ɔwoo Teba, Gaham, nye Tahas, nye Maaka.

## Tsir 23

1. Na Sara dzii mfe ɔha eduonu esuon.
2. Na Sara wui wɔ Kiriat-arba ɔnoara nye Hebron, wɔ Keenan asaase do; na Abraham bae begyaam Sara, na obosuu no.
3. Na Abraham soɛree fii no fun no enyim, na ɔkɛkasaa kyerɛɛ Hetmba no, dɛ,
4. Meyɛ ɔhɔho nye ɔmamforanyi wɔ hom nkyɛn: hom mma me efunsiebea bi wɔ hom nkyɛn, ma minsie mo fun mfi m'enyi do., #Heb 11.9
5. Na Hetmba no buaa Abraham see no dɛ,
6. Mo wura, tsie hɛn: eyɛ okunyin katakyi wɔ hɛn mu: hɛn asamandan mu dza woara epɛ no, sie wo fun wɔ mu; hɛn mu biara nnkam wo n'asamandan, na sie wo fun.
7. Na Abraham soɛree, na ɔbɔɔ no mu adze maa asaase no do nkorɔfo no, mekyerɛ Hetmba no.
8. Na ɔnye hɔn kasae see dɛ, Sɛ hom adwen nye dɛ misie mo fun fi m'enyi do a, wontsie me, na wɔnserɛ Zohar ne ba Efron mma me,
9. ma ɔmfa Makepela ɔbo tu a ɔwɔ no a ɔwɔ ne haban ano no mma me; ɔngye bo a ɔfata na ɔmfa mma me ma minnya efunsiebea wɔ hom finimfin.
10. Afei Efron tse Hetmba no hɔn finimfin: na Hetnyi Efron buaa Abraham wɔ Hetmba no asomu, mekyerɛ hɔn a wɔhɛn no kurow n'abotsen mu no nyinara asomu dɛ,
11. Dabida, mo wura, tsie me: haban no medze ma wo, na ɔbo tu a ɔwɔ mu no medze ma wo; wɔ me man mba hɔn enyim medze ma wo: sie wo fun.
12. Na Abraham bɔɔ no mu adze wɔ asaase no do nkorɔfo no hɔn enyim.
13. Na ɔkasaa kyerɛɛ Efron wɔ asaase no do nkorɔfo no hɔn asomu dɛ, Mbom sɛ ibetsie a, ɔno, meserɛ wo, tsie me: mebɛma haban no ne tsibo; gye no wɔ mo hɔ, ma minsie mo fun wɔ hɔ.
14. Na Efron buaa Abraham see no dɛ,
15. Mo wura, tsie me: dwetɛ dwetɛbona ahaanan asaase nye dɛn wɔ emi na ɔwo ntamu? Dɛm ntsi sie wo fun.
16. Na Abraham tsiee Efron; na Abraham keer dwɛɛtɛɛ a Efron bɔɔ dzin wɔ Hetmba no asomu no maa no, dwetɛ dwetɛbona ahaanan a ɔyɛ eguadzifo sika a wodzi no.
17. Nna Efron ne haban a ɔwɔ Makepela a ɔwɔ Mamre enyim no, haban no, nye ɔbo tu a ɔwɔ mu no, nye ndua a ɔwɔ haban no mu no nyinara a ɔwɔ ne hanoa nyinara bɔ aprɔw no, wosii no pi
18. maa Abraham dɛ enyadze wɔ Hetmba no hɔn enyim, wɔ hɔn a wɔhɛn no kurow n'abotsen mu nyinara enyim.
19. Na iyi n'ekyir no, Abraham siee ne yer Sara wɔ Makepela haban no mu ɔbo tu mu wɔ Mamre enyim (ɔnoara nye Hebron), wɔ Keenan asaase do.
20. Na haban no, nye ɔbotu a ɔwɔ mu no, Hetmba no sii no pi dɛ enyadze maa Abraham dɛ efunsiebea.

## Tsir 24

1. Na Abraham ayɛ akɔdaa, na oedzi mfe ara yie: na EWURADZE hyiraa Abraham wɔ adze nyinara mu.
2. Na Abraham see, ne fie somfo panyin a ɔhwɛ adze a ɔwɔ nyinara do no, dɛ, Meserɛ wo, fa wo nsa to m'aserɛ ase:
3. na mebɛma edze EWURADZE, sor Nyankopɔn nye asaase Nyankopɔn no, edzi nsew, dɛ ennkɛgye Keenanfo a metse hɔn mu yi, hɔn mbabaa mu bi yer ama me ba:
4. na ebɔkɔ mo kurow mu, na akɛgye yer wɔ m'ebusua mu abrɛ me ba Isaak.
5. Na ɔsomfo no see dɛ, Bi a ɔbaa no nnkɛpɛ dɛ ɔbɛka mo do aba asaase yi do: ɔnodze memfa wo ba nsan nkɔ asaase a ifi do bae no do bio a?
6. Na Abraham see no dɛ, Hwɛ woho yie mma aammfa me ba annkɔ hɔ bio.
7. EWURADZE, ɔsor Nyankopɔn no a ɔfaa me fii m'egya fie, nye asaase a wɔwoo me do no, na ɔkasaa kyerɛɛ me, na odzii nsew kyerɛɛ me, dɛ, W'asefo na medze asaase yi mebɛma hɔn no; ɔbɔsoma no bɔfoe ma oeedzi w'enyim, na akɛgye yer wɔ hɔ abrɛ me ba.
8. Na sɛ ɔbaa no ammpɛ dɛ ɔbɛka wo do a, ɔno na wo ho efi me ntam yi mu: me ba no ara na mma mmfa no nnkɔ hɔ bio.
9. Na akowaa no dze ne nsa too no wura Abraham ne serɛ ase, na odzii nsew kyerɛɛ no wɔ asɛm yi ho.
10. Na akowaa no faa no wura n'efumpɔnkɔ mu du, na no wura ne ndzɛmba papa nyinara awɔ ne nsamu: no bi na osii mu kɔr Mesopotemia, Nahor kurow mu.
11. Na ɔmaa efumpɔnkɔ no butubutuuw kurotsia nsubura no ho ewimbibaamu, aber a mbaa pue kɛsaw nsu no.
12. Na ɔbɔɔ mpaa dɛ, EWURADZE, mo wura Abraham ne Nyankopɔn, meserɛ wo, ma minhyia yie ndɛ, na yɛ mo wura Abraham ayamuyie.
13. Hwɛ, migyina nsubura yi ho; na kurow no mu mba mbabaa rupue abɛsaw nsu:
14. na ma ɔmbra dɛ, akataasia a mebɛse no dɛ, Meserɛ wo, soɛ w'ehina, ma monnom bi; na ɔbɛse dɛ, Nom bi, na mebɛma w'efumpɔnkɔ no nsu ma wɔaanom no: ɔnoara na ma ɔnyɛ nyia eyi no ama w'akowaa Isaak; na ɔnam dɛm no do na mubohu dɛ ayɛ mo wura ayamuyie.
15. Na ɔbaa dɛ onnyae nnwiee kasa no, hwɛ, Rebeka a wɔwoo no maa Betuel a ɔyɛ Abraham no nua Nahor ne yer Milka ne ba no, puei, na n'ehina si no kɔn ho.
16. Na akataasia no no ho yɛ fɛw dodow, na ɔyɛ ɔbaabun, osiandɛ ɔbanyin biara nnhun no pɛn: na osianee kɔr bura no mu, na ɔkɛhyɛɛ n'ehina ma, na ɔbaa sor.
17. Na akowaa no tutuu mbirika kehyiaa no kwan, na ɔsee dɛ, Meserɛ wo, ma monnom w'ehina mu nsu kakra.
18. Na ɔsee dɛ, Nom bi, mo wura: na ɔyɛɛ ntsɛm soɛɛ ehina no taa ne nsamu, na ɔmaa no nsu ma ɔnomee.
19. Na aber a owiee no nsu ma ma ɔnomee no, ɔsee dɛ, Mebɛsesaw bi abrɛ w'efumpɔnkɔ no so, dze ekodu dɛ wobowie nom.
20. Na ɔyɛɛ ntsɛm, na ohuee n'ehina mu nsu guu ɔdaasee mu, na otutuu mbirika kɔr bura no mu bio kɛsawee, na ɔsawee maa n'efumpɔnkɔ no nyinara.
21. Na banyin no hwɛɛ no haa dɛ obohu kyerɛ EWURADZE ama n'akwantu no ayɛ prɔmprɔm anaa ɔnnyɛe.
22. Na ɔbaa dɛ, efumpɔnkɔ no wiee nsu nom no, nna banyin no faa sika mpɛtsea a n'ano tow dwetɛbona fa, nye ne nsakɔnadze ebien a n'ano tow sika dwetɛbona du dze hyɛɛ ne nsa;
23. na obisaa no dɛ, Woana babaa nye wo? Meserɛ wo, ka kyerɛ me. Ana ɔkwan wɔ w'egya fie ma hɛn dɛ yɛbɔsoɛ hɔ?
24. Na Rebeka see no dɛ, Betuel a ɔyɛ Milka ne babanyin a ɔwoo no maa Nahor no, ne babaa nye me.
25. Nkyii so ɔsee no dɛ, Yɛwɔ efuw nye mbowa edziban pii, nye dan a wɔsoɛ mu.
26. Na banyin no bɔɔ ne tsir adze, na ɔsɔɔr EWURADZE.
27. Na ɔsee dɛ, Nhyira nka EWURADZE, mo wura Abraham ne Nyankopɔn a ɔammpow n'ehumbɔbɔr nye no nokwar no wɔ mo wura ho: emi dze, EWURADZE egya me kwan aba mo wura no nuanom fie.
28. Na akataasia no tuu mbirika kɔree, na ɔkɛkaa kyerɛɛ ne na ne fifo dɛ mbrɛ nsɛm yi tse ara.
29. Nna Rebeka wɔ nuabanyin bi a ne dzin dze Laban.
30. Na ɔbaa dɛ, aber a ohun mpɛtsea nye nsakɔnadze wɔ n'akyerɛbaa Rebeka ne nsa, na ɔtsee n'akyerɛbaa ne nsɛm no, dɛ, Mbrɛ banyin no kaa kyerɛɛ no no, otutuu mbirika baa banyin no nkyɛn; na, hwɛ, ogyina efumpɔnkɔ no nkyɛn wɔ bura no do.
31. Na Laban see no dɛ, Bra fie, ɔwo a EWURADZE ehyira wo; ɔyɛ dɛn ntsi na igyina kurotsia yi? Mesiesie dan no, nye kwan ama efumpɔnkɔ no.
32. Na banyin no baa fie no mu, na Laban yiyii efumpɔnkɔ no hɔn do ndzɛmba; na ɔmaa hɔn edziban, na ɔmaa nsu dɛ banyin no nye hɔn a wɔka no ho no dze ahohor hɔn anan ho.
33. Na wɔdze edziban besii n'enyim dɛ ondzi: na ɔsee dɛ, Minnkedzi, gyedɛ mabɔ m'amandzɛɛ ana. Na ɔsee dɛ, Bɔ ɛ.
34. Na ɔsee dɛ, Meyɛ Abraham no somfo.
35. Na EWURADZE ehyira mo wura kɛsenara; na ɔayɛ kɛse: na ɔama no nguan nye anantwi, na dwetɛ nye sika, na nkowaa nye mfonabaa, na efumpɔnkɔ nye nsoasopɔnkɔ.
36. Na aber a mo wura ne yer yɛɛ aberwa no, nna ɔwoo babanyin maa mo wura: na ɔno na ɔdze dza ɔwɔ nyinara ama no.
37. Na mo wura maa midzii nsew dɛ, Mma nngye yer wɔ Kanaanfo a metse hɔn asaase do yi hɔn mbabaa mu mma me ba.
38. Kɔ m'egya fie, nye m'ebusua mu, na kɛgye yer ma me ba.
39. Na mesee mo wura dɛ, Bi a ɔbaa no nnkɛka mo do.
40. Na ɔsee me dɛ, EWURADZE a menam n'enyim no, ɔbɔsoma no bɔfoe ma ɔaabɛka wo ho, na ɔama wo kwan do ayɛ dwudwoodwo; na ebɛgye yer wɔ m'ebusua mu, nye m'egya fie ama me ba.
41. Sɛ ekɔ m'ebusua mu na sɛ wɔammfa no amma wo a, ɔnodze na wo ho efi me ntam mu.
42. Na mebaa bura no do ndɛ, na mesee dɛ, EWURADZE, mo wura Abraham ne Nyankopɔn, sɛ afei erema mo kwan a morokɔ yi ayɛ dwudwoodwo a:
43. hwɛ migyina nsubura yi ho; na ma ɔmbra dɛ akataasia a obopue abɛsaw bi a mebɛse no dɛ, Meserɛ wo, ma me w'ehina mu nsu kakra ma monnom;
44. na ɔbɛse me dɛ, ɔwoara nom bi, na mebɛsaw bi ama w'efumpɔnkɔ so no: ɔnoara na ma ɔnyɛ ɔbaa a EWURADZE eyi no ama mo wura ne ba.
45. Na ansaana murubowie kasa wɔ m'akoma mu no, hwɛ, Rebeka puei na n'ehina si no kɔn ho; na osianee kɔr bura no mu, na ɔkɛsawee: na mesee no dɛ, Meserɛ wo, ma monnom bi.
46. Na ɔyɛɛ ntsɛm soɛɛ n'ehina fii no kɔn ho, na ɔsee dɛ, Nom bi, na mebɛma w'efumpɔnkɔ so bi ma wɔaanom: nna monomee, na ɔmaa efumpɔnkɔ no so bi ma wɔnomee.
47. Na mibisaa no dɛ, Woana babaa nye wo? Na ɔsee dɛ, Nahor ba Betuel a Milka woo no maa no no, ne babaa nye me: na medze mpɛtsea no hyɛɛ no hwen, na medze nsakɔnadze no hyehyɛɛ ne nsa.
48. Na mobɔɔ me tsir adze, na mosɔɔr EWURADZE, na mihyiraa EWURADZE, mo wura Abraham ne Nyankopɔn no a ogyaa me wɔ ɔkwan pa mu dɛ membɛfa mo wura no nua ne babaa nkɛma ne ba no.
49. Na afei sɛ hom bɛnye mo wura edzi no ayamuyie mu nye nokwar mu a, ɔno wɔnka nkyerɛ me: oho so a, wɔnka nkyerɛ me; ama maadan mafa enyimfa anaa abankum.
50. Nna Laban nye Betuel buae na wɔsee dɛ, Asɛm no fi EWURADZE hɔ: yennkotum aka bɔn anaa papa akyerɛ wo.
51. Hwɛ, Rebeka na ɔwɔ w'enyim yi, fa no kɔ, ma ɔnkɛyɛ wo wura ne ba ne yer, dɛ mbrɛ EWURADZE aka no ara.
52. Na ɔbaa dɛ, aber a Abraham no somfo no tsee hɔn nsɛm no, ɔbɔɔ no mu adze wɔ famu maa EWURADZE.
53. Na oyii dwetɛ egudze, nye sika egudze, nye atar, na ɔdze maa Rebeka: ɔmaa no nua nye ne na so ndzɛmba a ɔsom bo.
54. Na wodzidzii na wɔnomee, ɔno nye mbanyin a wɔka no ho no, na wotsintsiim hɔ anafua no nyinara. Na wɔsoɛɛr anapa no, ɔsee dɛ, Hom ngya me kwan ma monkɔ mo wura hɔ.
55. Na Rebeka no nua nye ne na see dɛ, Ma akataasia no nye hɛn ntsena nda kakra, bɛyɛ dɛ dadu; na n'ekyir no ɔaakɔ.
56. Na ɔsee hɔn dɛ, Mma wonnsiw me kwan, osiandɛ EWURADZE ama mo kwan ayɛ prɔmprɔm; hom ngya me kwan ma monkɔ mo wura hɔ.
57. Na wɔsee dɛ, Yɛbɛfrɛ akataasia no, na yeebisa n'anomu.
58. Na wɔfrɛɛ Rebeka, na wɔsee no dɛ, Ana enye ɔbarimba yi bɔkɔ? Na ɔsee dɛ, Mobɔkɔ.
59. Na wogyaa hɔn akyerɛbaa Rebeka, nye no somfo, nye Abraham somfo no, nye no nkorɔfo no kwan.
60. Na wohyiraa Rebeka, na wɔsee no dɛ, Hɛn akyerɛbaa, yɛ na ma ɔpedu horow mpempem, na w'asefo nnya hɔn a wokyir hɔn hɔn mbobow mfa.
61. Na Rebeka nye ne mbabaawa soɛree, na wɔtsenatsenaa efumpɔnkɔ no do, na wɔkaa banyin no do: na wosii mu kɔr hɔn kwan.
62. Na Isaak fi Beer-lahai-roi kwan do aba; osiandɛ nna ɔtse Pomu Afamu Asaase no do.
63. Nna Isaak puee ewimbir kɔr haban mu kɔdwendwenee: na ɔmaa n'enyiwa do, na ɔhwɛe, na hwɛ, efumpɔnkɔ reba.
64. Na Rebeka maa n'enyiwa do, na aber a ohun Isaak no, ofii efumpɔnkɔ no do dwirii.
65. Na obisaa Abraham no somfo no dɛ, Ebɛn banyin na ɔnam haban mu ribehyia hɛn yi? Na akowaa no see dɛ, Mo wura a: na basia no faa ne nkataenyim dze kataa noho.
66. Na ɔsomfo no kaa adze a ɔyɛe nyinara kyerɛɛ Isaak.
67. Na Isaak dze Rebeka baa asese a nna ne na Sara tse mu no; na ɔfaa Rebeka yɛɛ no ne yer; na ɔdɔɔ no: na Isaak no werɛ kyekyeree wɔ ne na no wu no ekyir.

## Tsir 25

1. Na Abraham waar yer kor so, ne dzin dze Ketura.
2. Na ɔwoo Zimran, Joksan, Medan, Midian, Isbak, nye Sua maa no.
3. Na Joksan woo Seba, nye Dedan. Na Dedan ne mba nye Assurim, Letusim, nye Leumim.
4. Na Midian ne mba nye Efa, Efer, Hanok, Abida, nye Eldaa. Woyinom nyinara yɛ Ketura ne mba.
5. Na Abraham dze dza ɔwɔ nyinara maa Isaak.
6. Na mbasiafo nkaa no mba a Abraham wɔ no dze, Abraham kyɛɛ hɔn adze; na ogyaa hɔn kwan, boka afamu, fii ne ba Isaak ho, ber a ɔda ho tse ase no, ma wɔkɔr boka asaase no do.
7. Na Abraham no nkwaber mu mfe yɛ mfe ɔha eduosuon enum.
8. Na Abraham gyaa no sunsum mu, na owuu nkɔdaaber pa mu, akɔdaa a, nna oedzi mfe pii; na wɔdze no kɛkaa no nkorɔfo ho.
9. Na ne mba Isaak nye Ismael siee no wɔ Makepela ɔbo tu mu, wɔ Hetnyi Zohar ne ba Efron ne haban no mu, wɔ Mamre n'enyim;
10. haban no a Abraham tɔɔ no wɔ Hetmba nsamu no mu: hɔ na wosiee Abraham nye ne yer Sara.
11. Na ɔbaa dɛ Abraham no wu ekyir no, Nyankopɔn hyiraa ne ba Isaak; na Isaak tsenaa Beer-lahai-roi ho.
12. Afei iyinom nye Abraham ne ba Ismael a Egyptnyi Hagar, Sara n'afonabaa no, woo no maa Abraham no n'ebusuasantsen:
13. Ismael ne mba hɔn edzin a wɔdze frɛɛ hɔn, dɛ mbrɛ hɔn awoo ndzidzido tsetsee. Nebaiot nye Ismael n'abakan; na nkaa no nye Kedar, Adbeel, Mibsam,
14. Misma, Duma, nye Massa
15. Binom so nye Hadad, Tema, Jetur, Nafis, nye Kedema:
16. iyinom nye Ismael ne mba, na iyinom nye hɔn edzin, dɛ mbrɛ hɔn nkuroba, nye hɔn nseraban no tsetsee; etsitsir duebien dɛ mbrɛ hɔn aman tsetsee.
17. Na Ismael no nkwaber mu mfe a dzii nye yi, mfe ɔha eduasa esuon: na ogyaa no sunsum mu na owui; na wɔdze no kɛkaa no nkorɔfo ho.
18. Na wɔtsenaa fi Havila kodur Sur a ɔwɔ Egypt enyim no, edze rokɔ Asiria afamu no: na ɔnye no nuanom no anntsena wɔ abodwee mu.
19. Na iyinom nye Abraham ne ba Isaak n'ebusuasantsen: Abraham woo Isaak;
20. na Isaak dzii mfe eduanan no, nna ɔwaar Rebeka, Sirianyi Betuel ne babaa a ofi Paddan-aram, Sirianyi Laban n'akyerɛbaa no.
21. Na Isaak serɛɛ EWURADZE maa ne yer, osiandɛ ɔyɛ ɔbɔnyin: na EWURADZE tsiee no nkotoserɛ no, na ne yer Rebeka nyinsenii.
22. Na mbofra no dzii aper wɔ no mu; na ɔsee dɛ, Sɛ ɔtse dɛm a, ebɛnadze ntsi na metse ase? Na ɔkɔree kebisaa EWURADZE.
23. Na EWURADZE see no dɛ, Aman ebien na wɔwɔ wo yamu, Na nkorɔfo ahorow ebien na wɔbɛpaa hɔnho mu efi wo yafun mu; Na ɔman no mu kor bɛyɛ dzen asen kor; Na ɔpanyin no bɔsom ekumaba no.
24. Na aber a ne nda dur dɛ ɔbɔwo no, nna hwɛ, nta wɔ ne yamu.
25. Na nyia odzi kan no ɔbae, no ho memennmen, no ho nyinara wɔ nhwi futuww dɛ nhwi atar; na wɔfrɛɛ ne dzin Esau.
26. Na ɔno n'ekyir no no nua bae, na ne nsa dze Esau ne nantsir; na wɔfrɛɛ ne dzin Jakob na aber a wɔwoo hɔn no, nna Isaak edzi mfe eduosia.
27. Na mbofra no nyinii: na Esau yɛɛ ɔbɔfo a onyim ahayɛ papaapa, ɔhamunyi a; na Jakob dze ɔyɛɛ nyimpa a ɔyɛ ɔdwe na ɔtsetse asese mu.
28. Afei Isaak dɔɔ Esau, osiandɛ odzii ne hanam no bi: na Rebeka dɔɔ Jakob.
29. Na Jakob yɛɛ edziban bi: na Esau fi hamu bae no, nna ɔatɔ bitsi.
30. Na Esau see Jakob dɛ, Meserɛ wo, ma me edziban yi bi na mindzi; na matɔ bitsi: dɛm ntsi wɔdze too no dzin Edom.
31. Na Jakob see dɛ, Tɔn wo mpanyinyɛ ma me ndɛ da yi.
32. Na Esau see dɛ, Hwɛ, migyina wuso: na ebɛn mfaso na panyin yi bɛyɛ ama me?
33. Na Jakob see dɛ, Dzi nsew kyerɛ me ndɛ da yi; na odzii nsew kyerɛɛ no: na ɔtɔɔn ne mpanyinyɛ maa Jakob.
34. Na Jakob maa Esau boodoo nye eduwa noae, na odzii na ɔnomee, na ɔsoɛree ɔkɔr no kwan: na Esau emmbu ne mpanyinyɛ no hwee.

## Tsir 26

1. Na ɔkɔm sii asaase no do, ɔsor nkan no ɔkɔm a Abraham n'aber do no osii no. Na Isaak kɔr Filistiafo hɔn hen Abimelek nkyɛn wɔ Gerar.
2. Na EWURADZE yii noho kyerɛɛ no, na ɔsee dɛ, Mma nnkɔ Egypt; tsena asaase a mebɛkyerɛ wo no do.
3. Tsena asaase yi do dɛ ɔhɔho, na menye wo bɛtsena, na mehyira wo; na ɔwo, nye w'asefo, na medze asaase yi nyinara mebɛma hom, na mebɛma ntam a mekaa kyerɛɛ w'egya Abraham no etsim;
4. na mebɛma w'asefo adɔr dɛ ɔsor nworaba, na medze asaase yi nyinara ama w'asefo; na w'asefo mu na wobehyira asaase do aman nyinara,
5. osiandɛ Abraham tsiee me ndze, na odzii me nkyerɛkyerɛ, me mbrasɛm, m'ahyɛdze, nye me mbra do.
6. Na Isaak tsenaa Gerar.
7. Na hɔ mba no bisaa no wɔ ne yer ho; na ɔsee dɛ, M'akyerɛbaa a: osiandɛ osuroo dɛ ɔbɛse dɛ, Me yer a; na ɔsee dɛ, bɛyɛ na osian Rebeka ntsi hɔ mba no eku me: osiandɛ no ho yɛ fɛw.
8. Na ɔbaa dɛ, aber a ɔkyɛɛr hɔ no, Filistiafo hen Abimelek hwɛɛ tokura mu, na ohun dɛ Isaak nye ne yer Rebeka rowewe.
9. Na Abimelek frɛɛ Isaak, na ɔsee dɛ, Hwɛ, ampaara wo yer a: na ɔyɛ dɛn ntsi na ekaa dɛ, ɔyɛ m'akyerɛbaa yi? Na Isaak see no dɛ, Osiandɛ mesee dɛ, Bɛyɛ na mewu wɔ ne ntsi.
10. Na Abimelek see dɛ, Ebɛnadze na ayɛ hɛn yi? Nkyɛ erebɛyɛ ma nkorɔfo yi mu bi nye wo yer ada, ma edze afɔdzi aba hɛn do.
11. Na Abimelek hyɛɛ nkorɔfo no nyinara, dɛ, Nyia ɔbɛtsen ne nsa aka banyin yi anaa ne yer no ampaara dɛ woboku no.
12. Na Isaak duaa aba wɔ asaase no do, no onyaa ɔha mbɔho wɔ afe no ara mu: osiandɛ EWURADZE hyiraa no.
13. Na banyin no nyaa no ho, na onyaa no ho araa kodur dɛ ɔyɛɛ kɛsenara:
14. Onyaa nguankuw, anantwikuw, fifo kɛsenara: na Filistiafo hɔn enyi beer no.
15. Afei mbura a n'egya Abraham n'aber do no n'egya no nkowaa tutui no nyinara Filistiafo no sisiiw no, na wɔdze dɛtse hyehyɛɛ mu amaama.
16. Na Abimelek see Isaak dɛ, Fi hɛn nkyɛn kɔ; na ɔwo ewɔ tum dodow sen hɛn.
17. Na Isaak fii hɔ kɔree, na ɔkɔbɔɔ asese wɔ Gerar bɔnsa mu, na ɔtsenaa hɔ.
18. Na Isaak tutuu mbura a n'egya aber do no wotutui no fofor; osiandɛ Abraham wui n'ekyir no Filistiafo no sisiiw no: na ɔfrɛfrɛɛ hɔn edzin dɛ mbrɛ n'egya dze frɛfrɛɛ hɔn no ara.
19. Na Isaak no nkowaa tuu bɔnsa no mu, na wɔkɔtoo mbasu bura wɔ hɔ.
20. Na Gerar mbowahwɛfo wɔnye Isaak no mbowahwɛfo perperee, dɛ, Nsu no hɛndze a: na ɔfrɛɛ bura no ne dzin Esek; osiandɛ wɔnye no perperee.
21. Na wotuu bura fofor, na wɔperpeer ɔno so ho; na ɔfrɛɛ ne dzin Sitna.
22. Na ofii hɔ, na okotuu bura fofor; na ɔnodze wɔammperper ho: na ɔfrɛɛ ne dzin Rehobot, na ɔsee dɛ, na afei EWURADZE ama hɛn bea, na yɛbɔwowo wɔ asaase yi do.
23. Na ofii hɔ kɔr Beer-seba.
24. Na EWURADZE yii noho kyerɛɛ no anafua no ara, na ɔsee dɛ, Emi nye w'egya Abraham ne Nyankopɔn: mma nnsuro, na menye wo nam, na mibehyira wo, na osian m'akowaa Abraham ntsi mebɛma w'asefo adɔr.
25. Na osii afɔrmbukyia wɔ hɔ, na ɔsɔɔr EWURADZE, na ɔbɔɔ n'asesee wɔ hɔ: na hɔ na Isaak no nkowaa tuu bura.
26. Na Abimelek nye ne nyɛnko Ahuz-zat, nye ne safohen tsitsir Fikol, fi Gerar kɔr ne nkyɛn.
27. Na Isaak bisaa hɔn dɛ, ɔyɛ dɛn ntsi na hom aba mo hɔ yi, hwɛ dɛ hom tan me, na hom eyi me edzi wɔ hom nkyɛn?
28. Na wɔsee dɛ, Yeehu no kotoo dɛ, EWURADZE nye wo nam: na yɛsee dɛ, Ma ntam nda hɛn ntamu, mekyerɛ hɛn nye ɔwo ntamu a, na ma yɛnye wo ndzi ahyɛmu;
29. dɛ ennkɛyɛ hɛn bɔn bi, osiandɛ yɛanntsen hɛn nsa annka wo, na yɛnnyɛ wo hwee dɛ papa nko, na yeegya wo kwan wɔ asomdwee mu: osiandɛ ɔwo nye nyia EWURADZE ehyira no.
30. Na ɔtoo hɔn pon, ma wodzidzii na wɔnomee.
31. Na wɔsoɛɛr anapahema, na wodzii nsew kyerɛkyerɛɛ hɔnho: na Isaak gyaa hɔn kwan, na wɔdze asomdwee fii ne nkyɛn kɔree.
32. Na ɔbaa dɛ da no ara, na Isaak no nkowaa bae, na wɔbɛkaa no bura a wotui no ho asɛm, na wɔsee no dɛ, Yɛato nsu.
33. Na ɔfrɛɛ no Siba: dɛm ntsi kurow no ne dzin dze Beer-seba ɔdze bodu ndɛ da yi.
34. Na aber a Esau dzii mfe eduanan no, ɔwaar Hetnyi Beeri ne babaa Judit, nye Hetnyi Elon ne babaa Basemat:
35. na wɔyɛɛ ma Isaak nye Rebeka dzi awerɛhow.

## Tsir 27

1. Na ɔbaa dɛ aber a Isaak yɛɛ akɔdaa, na n'enyi do yɛɛ no kusukusu, na onnhu adze yie no, ɔsomaa frɛɛ ne ba panyin Esau, na ɔsee no dɛ, Me ba: na ɔgyee no do dɛ, Egya Emi nye yi.
2. Na ɔsee dɛ, Afei hwɛ, mayɛ akɔdaa, minnyim mo wu da.
3. Dɛm ntsi afei, meserɛ wo, fa w'ahayɛdze, w'egyen kotoku nye w'egyen, na kɔ hamu kɛfa hanam brɛ me;
4. na yɛ me edziban a ɔyɛ huam, dɛ mbrɛ mepɛ, na fa brɛ me, ma mindzi; na me kra nhyira wo ana mewu.
5. Na aber a Isaak rekasa kyerɛ ne ba Esau no, Rebeka tsee. Na Esau kɔr hamu dɛ orukoku abowa, na ɔdze aba no.
6. Rebeka kaa kyerɛɛ ne ba Jakob dɛ, Hwɛ, metsee dɛ w'egya reka kyerɛ wo nua Esau dɛ,
7. Kɛfa hanam brɛ me, na yɛ me edziban a ɔyɛ huam, ma mindzi, na minhyira wo wɔ EWURADZE enyim ansaana mewu.
8. Dɛm ntsi afei, me ba, tsie me ndze dɛ mbrɛ merehyɛ wo yi ara.
9. Kɔ mpɔnkyebuw no mu, na kɛkyer mpɔnkyemba a woye ebien wɔ hɔ brɛ me: na medze bɛyɛ edziban a ɔyɛ huam ama w'egya, dɛ mbrɛ ɔpɛ:
10. na edze akɛma no, ama oedzi, na oeehyira wo ansaana oewu.
11. Na Jakob see ne na Rebeka dɛ, Hwɛ, mo nua Esau no ho wɔ nhwi, na emi mo ho yɛ monomonom.
12. Bi a m'egya bɛkeka mo ho ahwɛ, na mebɛyɛ n'enyi do dɛ ɔdaadaafo; na medze mpaa mebɛba mo do, na nnyɛ nhyira a.
13. Na ne na see no dɛ, Wo mpaama mbra mo do, me ba: ɔwo tsie me ndze ara, na kɔ kɛfa hɔn brɛ me.
14. Na ɔkɔree kɛfae, na ɔdze brɛɛ ne na: na ne na ɔdze yɛɛ edziban a ɔyɛ huam, dɛ mbrɛ n'egya pɛ.
15. Na Rebeka faa ne ba panyin Esau ne ntar fɛɛfɛw a ɔwɔ ne nkyɛn wɔ fie no bi na ɔdze hyɛɛ ne ba kuma Jakob:
16. na ɔdze mpɔnkyemba no hɔn nwoma duraduraa ne nsa ho nye no kɔn monomonom no ho:
17. na ɔdze edziban a ɔyɛ huam no nye boodoo a woesiesie no dze hyɛɛ ne ba Jakob nsa.
18. Na ɔbaa n'egya hɔ, na ɔfrɛɛ no dɛ, M'egya: na ɔsee dɛ, Emi nye yi. Woana nye wo, me ba?
19. Na Jakob see n'egya dɛ, Emi nye w'abakan Esau; mayɛ dɛ mbrɛ ekyerɛɛ me no: soɛr meserɛ wo, tsena hɔ na dzi me hanam yi bi, ama wo kra eehyira me.
20. Na Isaak bisaa ne ba no dɛ, ɔyɛ dɛn ma wo nsa kaa no ntsɛm dɛm, me ba? Na obuaa dɛ, Osiandɛ EWURADZE wo Nyankopɔn maa mihyiaa yie.
21. Na Isaak see Jakob dɛ, Pin ha, meserɛ wo, ma menkeka wo monhwɛ, me ba, kyerɛ dɛ me ba Esau noara nye wo anaa.
22. Na Jakob piin n'egya Isaak nkyɛn; na ɔkekaa no ho hwɛe, na ɔsee dɛ, Ndze no yɛ Jakob ne ndze, na nsa no na ɔyɛ Esau ne nsa.
23. Na oennhu no, osiandɛ ne nsa ho wɔ nhwi, dɛ mbrɛ no nua Esau ne nsa ho tse: nna ohyiraa no.
24. Na obisaa dɛ, Ana ɔwo nye me ba Esau ara? Na ɔsee dɛ, Emi nye no.
25. Na ɔsee dɛ, Fa pin me nkyɛn, ma mindzi me ba ne hanam yi bi, ma me kra nhyira wo. Na ɔdze piin ne nkyɛn, ma odzii: na ɔdze nsa brɛɛ no, ma ɔnomee.
26. Na n'egya Isaak see no dɛ, Afei pin ha, na bɛfew m'ano, me ba.
27. Na ɔtwee pinii feew n'ano: na Isaak ohuaa n'atar no huam, na ohyiraa no, na ɔsee dɛ, Hwɛ, me ba ho hua Tse dɛ haban a EWURADZE ehyira do no mu hua:
28. Na Nyankopɔn mma wo sor bɔsu bi, Nye asaase ne seradze bi, Nye eburow nye nsa pii:
29. Aman nsom wo, Na amanaman nkotow wo: Yɛ wo nuanom do wura, Na wo na mba nkotow wo: Ndom nka hɔn a wɔdom wo nyinara, Na nhyira nka hɔn a wohyira wo nyinara.
30. Na ɔbaa dɛ, Isaak wiee Jakob nhyira no, na Jakob fii n'egya nkyɛn firii ara pɛ nna no nua Esau fi n'ahayɛ baa fie.
31. Na ɔno so yɛɛ edziban a ɔyɛ huam, na ɔdze brɛɛ n'egya; na ɔsee n'egya dɛ, Wɔmma m'egya nsoɛr, na ondzi ne ba ne hanam yi bi, ma ne kra nhyira me
32. Na n'egya Isaak bisaa no dɛ, Woana nye wo? Na ɔsee no dɛ, Mara wo ba, w'abakan Esau a.
33. Na Isaak no ho popoo kɛsenara, na ɔsee dɛ, Woana mbɔ na ɔakɛfa hanam, na ɔdze abrɛ me, ma medzi ne nyinara bi ansaana ereba, na mehyira no yi? Ampa, mehyiraa no.
34. Aber a Esau tsee n'egya ne nsɛm no, osuu su kɛse a ɔyɛ wen, na ɔsee n'egya dɛ, Hyira mo so, mo so bi, ao m'egya.
35. Na ɔsee dɛ, Wo nua dze ndaadaa aba abɛgye wo nhyira kɔ.
36. Na Esau see dɛ, Ana ɔno wɔmmfrɛ no Jakob bi? Iyi ka ho a oedzi me emim mpɛn ebien: ɔagye me panyin; na, hwɛ, afei ɔagye me nhyira. Na obisaa dɛ, Ana enngyaa me nhyira biara?
37. Na Isaak buae na ɔsee Esau dɛ. Hwɛ mayɛ no wo wura, na medze no nuanom nyinara mayɛ no nkowaa; na eburow nye nsa nna medze awowaw no: na ɔwo dze, ebɛnadze na menyɛ mma wo, me ba?
38. Na Esau bisaa n'egya dɛ, Aso nhyira kor pɛ na ewɔ, m'egya? Hyira mo so, mo so bi, ao m'egya. Na Esau maa ne ndze do na osui.
39. Na n'egya Isaak buae na ɔsee no dɛ, Hwɛ, mbrɛ asaase a seradze nnyi no na ɔbɛyɛ wo tsenabea, Na mbrɛ ɔsor ɔbɔsu yɛ hɔ na;
40. Na edze w'afona bɛtsena ase, na ebɔsom wo nua; Na ɔbɛba dɛ sɛ egye woho a, ɔno ibeyi no kɔndua wɔ wo kɔn ho.
41. Na Esau taan Jakob wɔ nhyira a n'egya dze hyiraa no ntsi: na Esau see n'akoma mu dɛ, Nda a wɔdze bosu m'egya no abɛn; afei muruboku mo nua Jakob.
42. Na ne ba panyin Esua ne nsɛm no wɔkɛkaa kyerɛɛ Rebeka; na ɔsomae ma wɔkɛfrɛɛ ne ba kuma Jakob, na ɔsee no dɛ, Hwɛ, wo nua Esau kyekye no werɛ wɔ wo ho dɛ oruboku wo.
43. Dɛm ntsi afei, me ba, tsie me ndze; na soɛr, guan kɔ mo nua Laban nkyɛn wɔ Haran;
44. na kɛtsena ne nkyɛn nda kakra, kɛpem dɛ wo nua n'ebufuw befi no mu;
45. na no werɛ befir dza edze ayɛ no no; na mobɔsoma ma wɔaabɛfa wo wɔ hɔ aba: bɛyɛ dɛn ntsi na mobɔhwer hom beenu nyina da kor?
46. Na Rebeka see Isaak dɛ, Mo nkwa afon me, osian Het mbabaa ntsi: sɛ Jakob war yer wɔ Het mbabaa mu, dɛ woyinom a, wɔ asaase yi do mbabaa yi mu a, nna membrɛe ngui bi? Nna metse ase reyɛ dɛn?

## Tsir 28

1. Na Isaak frɛɛ Jakob, na ohyiraa no, na ɔhyɛɛ no, na ɔsee no dɛ, Mma nnwar yer wɔ Keenan mbabaa mu.
2. Soɛr, kɔ Paddan-aram, wo na n'egya Betuel fie; na kɔwar yer wɔ wo na no nua Laban ne mbabaa no hɔn mu.
3. Na Nyankopɔn Otumfo nhyira wo, na ɔmma wo, na dɔr, ama aayɛ aman asafo;
4. na ɔmfa Abraham nhyira mma ɔwo nye w'asefo a wɔka wo ho; ama eenya asaase a eyɛ do hɔho a Nyankopɔn dze maa Abraham yi.
5. Na Isaak gyaa Jakob kwan: na ɔkɔr Sirianyi Betuel ne ba Laban a ɔyɛ Jakob nye Esau hɔn na Rebeka no nuabanyin no nkyɛn wɔ Paddan-aram.
6. Afei Esau hun dɛ Isaak ehyira Jakob, na oegya no kwan dɛ ɔnkɔ Paddan-Aram nkɔwar yer wɔ hɔ; na orihyira no no ɔhyɛɛ no dɛ, Mma nnwar yer wɔ Keenan mbabaa hɔn mu;
7. ma Jakob etsie n'egya nye ne na, na ɔkɔ Paddan-aram.
8. Na Esau hun dɛ Keenan mbabaa no nnyɛ n'egya Isaak enyisɔ no;
9. osii mu kɔr Ismael nkyɛn, na ɔkɔwaar Abraham ne ba Ismael ne babaa Mahalat a ɔyɛ Nebaiot n'akyerɛbaa, kaa no yernom no ho.
10. Na Jakob fii Beer-seba, na osii mu kɔr Haran afamu.
11. Na ɔsoɛɛ bea bi do, na ɔtsenaa hɔ anafua no nyinara, osiandɛ iwi akɔtɔ, na ɔfaa hɔ abo no kor na ɔdze ne tsir sunii, na ɔdaa hɔ.
12. Na ɔsoo daa, na hwɛ atwer si asaase do, na n'etsifi pem sor; Nyankopɔn n'abɔfoe ridzi do mfowsian.
13. Na, hwɛ, EWURADZE gyina n'etsifi, na ɔsee dɛ, Emi nye EWURADZE, w'egya Abraham ne Nyankopɔn, na Isaak ne Nyankopɔn: asaase a eda do no, medze mebɛma ɔwo, nye w'asefo.
14. Na w'asefo bɛyɛ dɛ asaase do huntuma, na ebɛtserɛw akɔ anee, boka, nye kwaamu, nye pomu: na ɔwo nye w'asefo mu na wobehyira asaase do ebusua ebusua nyinara.
15. Na, hwɛ, menye wo nam, na mobɔhwɛ wo do wɔ beebiara a ebɔkɔ, na medze wo maba asaase yi do bio; na minnkegya wo hɔ, ekodu dɛ mebɛma dza maka makyerɛ wo yi ayɛ hɔ.
16. Na Jakob fii ne nda mu nyanee, na ɔsee dɛ, Ampaara, EWURADZE wɔ ha; naaso nna minnyim.
17. Na n'akoma tui, na ɔsee dɛ, ha yi yɛ hu ampa ae! Ha nnyɛ beebiara dɛ Nyankopɔn ne fie a, na ha nye hɛben abotsen no.
18. Na Jakob soɛɛr anapaatu, na ɔfaa ɔbo no a osunii no, na ɔdze yɛɛ idum sii hɔ, na ohuee ngo guu do.
19. Na ɔfrɛɛ bea no ne dzin Bɛtɛl: na asɔpɔn no nkyɛ kurow no ne dzin dze Luz.
20. Na Jakob bɔɔ anohoba see dɛ, Sɛ Nyankopɔn dzi m'ekyir, na ɔhwɛ mo do wɔ ɔkwan yi a murutu yi mu, na ɔma me edziban ma midzi, nye atar ma mehyɛ,
21, ma meba m'egya fie bio wɔ asomdwee mu a, ɔno EWURADZE bɛyɛ me Nyankopɔn,
22, na ɔbo yi a medze mayɛ idum esi hɔ yi, bɛyɛ Nyankopɔn ne fi: na dza ebɛma me nyinara mebɛma wo mu ebupɛn du du.

## Tsir 29

1. Na Jakob sii no kwan do, na ɔbaa bokamba hɔn asaase do.
2. Na ɔhwɛe no, nna ohun dɛ, bura bi wɔ haban no mu, na, hwɛ, nguankuw ebiasa gugu ho wɔ hɔ; osiandɛ bura no no mu nsu na wɔsaw ma nguankuw no ma wɔnom: na ɔbo a ɔda bura no n'ano no so.
3. Na hɔ na nguankuw no nyinara wohyia: na sɛ wohyia a wopirew ɔbo no fi bura no n'ano, na wɔma nguan no nsu ma wɔnom, na wopirew ɔbo no hin bura no n'ano bio.
4. Na Jakob bisaa hɔn dɛ, Mo nuanom, hom fi hen? Na wobuaa dɛ, Yefi Haran.
5. Na obisaa hɔn dɛ, Ana hom nyim Nahor ne ba Laban a? Na wɔsee dɛ, Yenyim no,
6. Na obisaa hɔn dɛ, No ho ye? Na wɔsee dɛ, No ho ye: na, hwɛ, ne babaa Rahel na ɔnye nguan reba yi.
7. Na ɔsee hɔn dɛ, Hwɛ, adze nnyae nnsae, nkyii so aber a wɔka mbowa nnyae nndurii: hom mma nguan no nsu ma wɔnnom, na hom nkɔ nkɛma hɔn edziban.
8. Na wɔsee dɛ, Yennkotum, gyedɛ wɔaboaboa nguankuw no nyinara ano, na woepirew ɔbo efi bura no n'ano; ansaana yɛama nguan no nsu ma wɔaanom.
9. Na Jakob nye hɔn da ho rekasa no, nna Rahel nye n'egya no nguan no bae: nna ɔno na ɔhwɛ hɔn.
10. Na ɔbaa dɛ, aber a Jakob hun ne na no nua Laban ne babaa Rahel, na ne na no nua Laban no nguan no, ɔtwee pinii, na okepireew ɔbo no fii bura no n'ano, na ɔmaa ne na no nua Laban no nguan no nsu ma wɔnomee.
11. Na Jakob feew Rahel n'ano, na ɔmaa ne ndze do, na osui.
12. Na Jakob kaa kyerɛɛ Rahel dɛ, n'egya n'awɔfase nye no, na ɔyɛ Rebeka ne ba: na Rahel tuu enguan na ɔkɛkaa kyerɛɛ n'egya.
13. Na ɔbaa dɛ aber a Laban tsee n'akyerɛbaa ne ba Jakob ne nka no, otutuu enguan kehyiaa no kwan, na ɔyɛɛ no etuu, na ɔfeew n'ano, na ɔdze no baa ne fie. Na ɔbɔɔ n'amandzɛɛ yi nyinara kyerɛɛ Laban.
14. Na Laban see dɛ, Ampaara, eyɛ me biew nye mo honam. Na ɔtsenaa ne nkyɛn bosoom.
15. Na Laban see Jakob dɛ, Ana osiandɛ mo nua nye wo ntsi, ebɔsom me kwa? Ka kyerɛ me, ebɛnadze na ɔnyɛ w'akatua?
16. Na Laban wɔ mbabaa beenu: panyin dze no ne dzin dze Leah, na ekumaba no ne dzin dze Rahel.
17. Na Leah n'enyiwa yɛ meamea; na Rahel dze no ho yɛ fɛw na n'enyim wɔ nyam.
18. Na Jakob dɔɔ Rahel; na ɔsee dɛ, Wo ba kuma Rahel ntsi mobɔsom wo mfe esuon.
19. Na Laban see dɛ, Oye dɛ medze no mebɛma wo sen dɛ medze no mebɛma ɔbarimba bi: enye me ntsena.
20. Na Rahel ntsi Jakob soom mfe esuon; na ɔdɔ a ɔdɔ no ntsi, ɔyɛɛ n'enyi do dɛ nda kumaabi.
21. Na Jakob see Laban dɛ, Fa me yer ma me, na me nda aso, ma monkɔ ne nkyɛn.
22. Na Laban hyiahyiaa ekuromfo nyinara, na ɔtoo pon.
23. Na ɔbaa dɛ anafua no ɔfaa ne babaa Leah, na ɔdze no brɛɛ no; na ɔnye no dae
24. Na Laban dze n'abaawa Zilpa maa ne babaa Leah abaawa.
25. Na ɔbaa dɛ adze kyee no, nna Jakob nkɔhwɛ a saana Leah a: na obisaa Laban dɛ, Ebɛnadze na ayɛ me yi? Nnyɛ Rahel ntsi na mosoom wo bi? Ɔyɛ dɛn ntsi mbɔ na adaadaa me yi?
26. Na Laban see dɛ, Hɛn ha wɔnnyɛ no dɛm; wɔmmfa ekumaba no mma awar ana wɔdze abakan no ama.
27. Ma oyi ne dapɛn nso, na yɛdze ɔno so bɛma wo wɔ ɔsom a ebɔsom me mfe esuon fofor bio ntsi.
28. Na Jakob yɛɛ dɛm, na ɔmaa ne dapɛn kor soe: na ɔdze ne babaa Rahel so maa no awar.
29. Na Laban dze n'abaawa Bilha maa ne babaa Rahel dɛ abaawa.
30. Na Jakob kɔr Rahel so nkyɛn nye no dae, na ɔdɔɔ Rahel seen Leah, na ɔsoom Laban mfe esuon fofor bio.
31. Na EWURADZE hun dɛ wɔtan Leah no, obuee n'awoo kwan: na Rahel dze nna ɔbɔnyin a.
32. Na Leah nyinsenii, na ɔwoo babanyin, na ɔfrɛɛ ne dzin Reuben a asekyerɛ nye; Monhwɛ ɔbabanyin: na ɔsee dɛ, EWURADZE ahwɛ m'amandzehu; na afei dze mo kun bɔdɔ me.
33. Na onyinseen bio, na ɔwoo babanyin; na ɔsee dɛ, Osiandɛ EWURADZE atse dɛ wɔtan me ntsi, na ɔdze ɔba yi so ama me: na ɔfrɛɛ ne dzin Simeon a asekyerɛ nye; Otsie.
34. Na onyinseen bio, na ɔwoo babanyin; na ɔsee dɛ, Afei na mo kun nye me bɛka, osiandɛ mawo mbabanyin baasa ama no: dɛm ntsi wɔfrɛɛ ne dzin Levi asekyerɛ nye; Ahofam.
35. Na onyinseen bio, na ɔwoo babanyin: na ɔsee dɛ, Afei mibeyi EWURADZE ayɛw: dɛm ntsi ɔfrɛɛ ne dzin Juda; a asekyerɛ nye; Ayɛyi na ogyaa awoo.

## Tsir 30

1. Na Rahel hun dɛ ɔnnwo ba mma Jakob no, Rahel n'enyi beer no nua no; na ɔsee Jakob dɛ, Ma me mba, ɔno mubowu.
2. Na Jakob no bo fuuw Rahel: na ɔsee dɛ, Ana midzi Nyankopɔn a ɔakam wo yamu mba no ananmu?
3. Rahel see dɛ, Hwɛ, m'abaawa Bilha nye yi, nye no nda; ama ɔaawo egu me serɛ do, na mo so menam no do meenya mba.
4. Na ɔdze n'abaawa Bilha maa no awar: na Jakob kɔr ne nkyɛn.
5. Na Bilha nyinsenii, na ɔwoo babanyin maa Jakob.
6. Na Rahel see dɛ, Nyankopɔn edzi m'asɛm ama me, na eso oetsie me ndze, na ɔama me babanyin: dɛm ntsi ɔfrɛɛ ne dzin Dan a asekyerɛ nye: ɔsɛndzifo.
7. Na Rahel n'abaawa Bilha nyinseen bio, na ɔwoo babanyin a otsia ebien maa Jakob.
8. Na Rahel see dɛ, Menye m'akyerɛbaa edzi aper a no mu yɛ dzen, na medzi nyim: na ɔfrɛɛ ne dzin Naftali a asekyerɛ nye, M'akodzi.
9. Na aber a Leah hun dɛ n'awoo mu atwe oegyaa awoo no, ɔfaa n'abaawa Zilpa, na ɔdze no maa Jakob awar.
10. Na Leah n'abaawa Zilpa woo babanyin maa Jakob.
11. Na Leah see dɛ, Siar aba, na ɔfrɛɛ ne dzin Gad a asekyerɛ nye, Yiedzi.
12. Na Leah n'abaawa Zilpa woo babanyin a otsia ebien maa Jakob.
13. Na Leah see dɛ, Ahomkanyi nye me, na mbabaa bɛfrɛ me ɔhomkanyi: na ɔfrɛɛ ne dzin Aser a asekyerɛ nye Nhyira.
14. Na ewifua twaber mu no, Reuben kɔr hamu kohun  mandreke, na ɔdze brɛɛ ne na Leah. Nna Rahel see Leah dɛ, Meserɛ wo, ma me wo ba ne  mandreke   yi bi.
15. Na ɔsee no dɛ, Ana ɔyɛ asɛm ba dɛ egye mo kun, na me ba ne  mandreke   yi so erebɛgye? Na Rahel see dɛ, Nna ma ɔnye wo nda anafua yi osian wo ba ne  mandreke   no ntsi.
16. Na Jakob fi hamu ewimbir reba no, Leah puei kehyiaa no kwan, na ɔsee dɛ, Bra me nkyɛn, na ampaara medze me ba ne mandreke abɔ wo paa. Na ɔnye no daa anafua no.
17. Na Nyankopɔn tsiee Leah, na onyinsenii, na ɔwoo babanyin a otsia enum maa Jakob.
18. Na Leah see dɛ, Nyankopɔn dze m'apaabɔdze ama me, osiandɛ medze m'abaawa memaa mo kun awar: na ɔfrɛɛ ne dzin Isakar; ase nye, Akatua nye yi.
19. Na Leah nyinseen bio, na ɔwoo babanyin a otsia esia maa Jakob.
20. Na Leah see dɛ, Nyankopɔn ama me akyɛdze a oye; afei na mo kun nye me bɛtsena, osiandɛ mawo mbabanyin beesia ama no; na ɔfrɛɛ ne dzin Zebulun; ase nye, Atseyie.
21. Na n'ekyir no ɔwoo babaa, na ɔfrɛɛ ne dzin Dina.
22. Na Nyankopɔn kaa Rahel, na otsiee no, na obuee n'awoo kwan.
23. Na onyinsenii, na ɔwoo babanyin: na ɔsee dɛ, Nyankopɔn eyi m'ahorohoraa:
24. na ɔfrɛɛ ne dzin Josef, see dɛ, EWURADZE mma me ɔba kor so nka ho.
25. Na ɔbaa dɛ aber a Rahel woo Josef no, nna Jakob see Laban dɛ, Gya me kwan ma monkɔ mbrɛ mifi na me man mu.
26. Fa me yernom nye me mba a hɔn ntsi masom wo no ma me, na ma monkɔ: na ɔwoara nyim mo som a medze masom wo.
27. Na Laban see no dɛ, Sɛ afei menya w'enyim enyimnyam a, tsintsim: na mehu dɛ ɔwo ntsi na EWURADZE ehyira me.
28. Na ɔsee dɛ, Kyerɛ me w'akatua, na medze bɛma.
29. Na ɔsee no dɛ, ɔwoara nyim beebi mbrɛ mesi na masom wo, na mbrɛ wo mbowakuw esi na wɔayɛ wɔ me nsamu.
30. Na mebae no, nna kumaabi na ewɔ, nna ɔadɔr ɔayɛ pii yi; na EWURADZE ehyira wo wɔ beebiara a mefae: na afei aber bɛn na mobɔhwɛ mara me fie so?
31. Na ɔsee dɛ, Ebɛnadze na memfa memma wo? Na Jakob see dɛ, Mma mma me hwee: sɛ ebɛyɛ iyi ama me a, ɔno mebɛnyɛn wo nguan bio, na mahwɛ hɔn.
32. Ndɛ mebɛfa wo nguan nyinara mu, na meyiyi nguan a hɔn ho yɛ woranworan nye ntokowa ntokowa nyinara, na nguan etuntum a wɔwɔ nguantsen no mu nyinara, nye mpɔnkye no dza hɔn ho yɛ ntokowa ntokowa nye woranworan no efi mu: na hɔn a wɔtse dɛm no na ɔnyɛ m'apaabɔdze.
33. Ama daakye eba m'apaabɔdze a ɔda w'enyim yi do a, me ndzeyɛtsenenee eebua ama me; mpɔnkye no mu dza hɔn ho nnyɛ woranworan nye ntokowa ntokowa no, na nguantsen no hɔn mu dza wɔnnyɛ etuntum no nyinara, ɔno na sɛ wohu wɔ mo hɔ a, wombu no adzewiadze.
34. Na Laban see dɛ, Hwɛ, ka mo nko a nkyɛ dza aka no ara ɔbɛyɛ dɛmara.
35. Na da no ara Jakob yiyii mpɔnkyenyin a hɔn ho yɛ nsensanee nsensanee nye ntokowa ntokowa no; nye mpɔnkyeber a hɔn ho yɛ woranworan nye ntokowa ntokowa no nyinara, dza fufuw wɔ hɔn ho no nyinara, nye nguantsen no hɔn mu etuntum no nyinara, na ɔdze hɔn hyɛɛ ne mbabanyin nsa;
36. na ɔmaa ndaansa kwan daa ɔnoara nye Jakob ntamu: na Jakob nyɛɛn Laban no nguan nkaa no.
37. Na Jakob faa sɛsɛ dua nye almɔnd dua nye odwon dua mbaa momon; na oyiyii ho nsema efufuw, na ɔmaa mbaa no ho efufuw no puepuei.
38. Na ɔdze mbaa no a oyiyii ho no guu nguan no hɔn tsentsen do wɔ nsuka a ɔwɔ mu mbrɛ nguan no ba hɔ bɔnom nsu no mu; na wɔba bɔnom nsu a nna wɔfow hɔnho.
39. Na nguan no nyinsenyinsenii wɔ mbaa no enyim, na nguan no wowoo nsensanee nsensanee, woranworan, nye ntokowa ntokowa.
40. Na Jakob paa nguambaa no na ɔmaa nguan no hɔn enyim kɔr Laban nguan no mu nsensanee nsensanee nye etuntum no nyinara hɔn do; na ɔyɛɛ narankasa no nguankuw wɔ nkyɛn, na ɔammfa ammfora Laban no nguan no mu.
41. Na ɔbaa dɛ, aber biara sɛ nguan a hɔn ho yɛ dzen no wonyinsenyinsen a, nna Jakob dze mbaa no ekogu nguan no hɔn enyim wɔ nsuka no mu, ama woeenyinsenyinsen mbaa no do;
42. na sɛ nguan no yɛ mberɛw dze a, ɔno ɔmmfa nngu mu: dɛm ntsi hɔn a wɔyɛ mberɛw no nye Laban dze, na hɔn a hɔn ho yɛ dzen no nye Jakob dze.
43. Na Jakob yɛɛ kɛsenara, na onyaa nguan pii, nye mfonabaa nye nkowaa, nye efumpɔnkɔ nye nsoasopɔnkɔ.

## Tsir 31

1. Na ɔtsee Laban ne mbabanyin nsɛm a wɔkae, dɛ, Jakob afa dza ɔyɛ hɛn egya dze nyinara; na dza ɔyɛ hɛn egya dze na ɔdze enya egyapadze yi nyinara.
2. Na Jakob hwɛɛ Laban no ntɔn mu, na hwɛ, ɔnntse dɛ mbrɛ nkyɛ nkan no ɔtse wɔ no do no.
3. Na EWURADZE see Jakob dɛ, San kɔ w'egyanom asaase do, na w'ebusua mu; na mibedzi w'ekyir.
4. Na Jakob somae na wɔkɛfrɛɛ Rahel nye Leah ma wɔbaa hamu wɔ no nguan no nkyɛn,
5. na ɔsee hɔn dɛ, Muhu hom egya no ntɔn dɛ ɔnntse me dɛ nkan no; na m'egya ne Nyankopɔn na oedzi m'ekyir.
6. Na homara nyim dɛ m'ahoɔdzen nyinara na medze asom hom egya.
7. Na hom egya adaadaa me, na ɔasakyer m'akatua mpɛn du; na Nyankopɔn na ɔamma no kwan ma ɔannyɛ me bɔn.
8. Sɛ ɔse dɛ, Hɔn a hɔn ho yɛ woranworan no na ɔnyɛ w'akatua a, ɔno nguan no nyinara wowo woranworan: na sɛ ɔse dɛ, Hɔn a hɔn ho yɛ nsensanee nsensanee na ɔnyɛ w'akatua a, ɔno nguan no nyinara wowo nsensanee nsensanee.
9. Dɛm na Nyankopɔn agye hom egya no mbowa, na ɔdze hɔn ama me.
10. Na ɔbaa dɛ aber a nguan no nyinsenyinsenii no, nna memaa m'enyiwa do, na muhun no wɔ adaaso mu, na, hwɛ, mpɔnkyenyin a wɔfow nguan no nyinara hɔn ho yɛ nsensanee nsensanee, woranworan, nye ntokowa ntokowa.
11. Na Nyankopɔn no bɔfoe see me wɔ adaaso mu dɛ, Jakob: na mesee dɛ, Emi nye yi.
12. Na ɔsee dɛ, Afei ma w'enyiwa do, na hwɛ, mpɔnkyenyin a wɔfow mpɔnkyeber no nyinara hɔn ho yɛ nsensanee nsensanee, woranworan, nye ntokowa ntokowa: na mehu dza Laban reyɛ wo nyinara.
13. Emi nye Bɛtɛl Nyankopɔn, beebi mbrɛ eseraa idum ho no a, beebi mbrɛ ebɔɔ me anohoba no a; afei soɛr, fi asaase yi do, na san kɔ w'awobea asaase do.
14. Na Rahel nye Leah buae na wɔsee no dɛ, Ana kyɛpɛn anaa egyapadze biara da ho wɔ hɔ ma hɛn wɔ hɛn egya fie a?
15. Ana ommbuu hɛn ahɔho bi a? Osiandɛ ɔatɔn hɛn, na eso oedzi hɛn tsisika ewie.
16. Osiandɛ ahonyadze a Nyankopɔn agye no hɛn egya hɔ nyinara hɛn nye hɛn mba dze a: na afei, dza Nyankopɔn aka akyerɛ wo no nyinara, yɛ.
17. Nna Jakob soɛree, na ɔfaa ne mba nye ne yernom tsenatsenaa efumpɔnkɔ do;
18. na ɔfaa no mbowa nyinara, nye n'ahodze a onyae wɔ Paddan-aram no nyinara na, osii mu dɛ ɔrokɔ n'egya Isaak nkyɛn wɔ Keenan asaase do.
19. Nna Laban kɔ rukotwitwa no nguan ho nhwi: na Rahel wiaa n'egya no suman.
20. Na Jakob wiaa noho guanee; osiandɛ ɔannka annkyerɛ Laban, Sirianyi no.
21. Na ɔdze dza ɔwɔ nyinara guanee; na ɔsoɛree, na otwaa Esutsen no, na ɔmaa n'enyi kɔr Gilead bepɔw do.
22. Na ne ndaansa no wɔkaa kyerɛɛ Laban dɛ Jakob eguan.
23. Na ɔfaa no nkorɔfo kaa noho, na otsiiw no nda esuon kwan; na ɔbɔtoo no Gilead bepɔw do.
24. Na Nyankopɔn baa Laban, Sirianyi no hɔ wɔ anafua adaaso mu, na ɔsee no dɛ, Hwɛ woho yie amma aannkasa papa anaa bɔn annkyerɛ Jakob.
25. Na Laban too Jakob. Nna Jakob abɔ n'asesee wɔ bepɔw no do: na Laban ɔnye no nkorɔfo so bobɔɔ hɔndze wɔ Gilead bepɔw do.
26. Na Laban bisaa Jakob dɛ, Ebɛnadze na ayɛ yi, na ewia woho eguan me, na asoa me mbabaa dze hɔn rokɔ dɛ hɔn a wɔdze mfowa afa hɔn ndɔmmum yi?
27. Ɔyɛ dɛn ntsi na isumae guanee, na iwiaa woho fii me nkyɛn; na annka annkyerɛ me, ma maammfa enyigye na ndwom, mpintsin na ɔnye nsanku menngya wo kwan;
28. na amma maammfew me mbabanyin nye me mbabaa hɔn ano? Afei dze ayɛ nkwaseadze.
29. Mowɔ tum dɛ nkyɛ menye wo dzi no bɔn: na ndeda anafua w'egya ne Nyankopɔn kasaa kyerɛɛ me dɛ, Hwɛ woho yie, mma aannkasa papa anaa bɔn annkyerɛ Jakob.
30. Na afei kaansa afe w'egya fie dodoodow ma ehia dɛ ekɔ mpo a, ɔyɛ dɛn ntsi na ewia mo suman yi?
31. Na Jakob buae na ɔsee Laban dɛ, Osiandɛ musuroi: na mesee dɛ, ɔbɛyɛ na eregye wo mbabaa wɔ me nsamu enyimpi do.
32. Nyimpa biara a ibohu wo suman wɔ no hɔ no, onyii no ɔnnkɛtsena ase: hɛn nuanom hɔn enyim ha yi ara hwehwɛ dza ɔyɛ wodze wɔ me nkyɛn, na fa w'adze. Nna Jakob nnyim dɛ Rahel na oewia.
33. Na Laban kɔr Jakob n'asesee mu, nye Leah n'asesee mu, nye mbaawa beenu no hɔn asesee mu; na oennhu. Na ofii Leah n'asesee mu, na ɔkɛhɛɛn Rahel n'asesee mu.
34. Afei Rahel afa suman no, na ɔdze ahyehyɛ efupɔnkɔ n'adze a wɔdze hyehyɛ no mu, na ɔatsena do. Na Laban kekaa asese no no ho nyinara, na oennhu.
35. Na ɔsee n'egya dɛ, Mma mma ɔnnyɛ mo wura ebufuw dɛ munntum monnsoɛr wɔ w'enyim; na mayɛ mbaadze. Na ɔhwehwɛe, na oennhu suman no.
36. Na Jakob no bo fuwii, na ɔnye Laban hamee: na Jakob buae see Laban dɛ, Mo mfom nye mmuana? Mo bɔn nye mmuana, ma etsiw me ɔhyew do dɛm yi?
37. Ehwehwɛɛ me ndzɛmba nyinara yi, wo fie ndzɛmba nyinara mu ebɛnadze na ehu no wɔ mu? Fa si mo nuanom nye wo nuanom hɔn enyim ha, ma wombu hɛn beenu ntamu atsɛn.
38. Matsena wo nkyɛn mfe eduonu nye yi; wo nguamber nye wo mpɔnkyeber ammpon mba da, na wo nguan mu nguannyin so, menndzi bi.
39. Hɔn a mbowa kum hɔn no, mammfa ammbrɛ wo; ɔyɛɛ mara me kaw. Dza wowiaa no ewia o, dza wowiaa no anafua o, egyee no mo hɔ.
40. Mbrɛ meyɛe nye yi; adzekyee a nna ewia rehyew me, adzesaa a nna awɔw resar me; na m'enyi so kokwae.
41. Mfe eduonu nye yi na matsena wo fie; wo mbabaa beenu ntsi mosoom wo mfe duanan, na wo mbowakuw so ntsi mfe esia: na asakyer m'akatua mpɛn du.
42. Sɛ m'egya ne Nyankopɔn, Abraham ne Nyankopɔn, nye Isaak no Suro, enndzi m'ekyir a, nkyɛ ndɛ egya me kwan nsapan. Nyankopɔn ehu m'amandzehu nye me nsaano edwumayɛ, na anadwe yi ɔaka w'enyim.
43. Na Laban buae na ɔsee Jakob dɛ, Mbabaa yi me mbabaa a, na mba yi me mba a, na nguan yi mo nguan a, na dza ihu yi nyinara medze a: na ebɛnadze na mubotum mayɛ me mbabaa yi, anaa hɔn mba a wɔawo hɔn yi ndɛ?
44. Na afei bra, ma yendzi ahyɛmu, emi nye ɔwo; na ma ɔnyɛ dase wɔ emi nye ɔwo ntamu.
45. Na Jakob faa ɔbo, na ɔdze yɛɛ idum sii hɔ.
46. Na Jakob see no nkorɔfo dɛ, Hom mboaboa abo ano; na wɔtasee abo, na wɔhɔɔr no isiw: na wodzidzii siw no ho hɔ.
47. Na Laban frɛɛ no Jegar-sahaduta: na Jakob dze ɔfrɛɛ no Galeed.
48. Na Laban see dɛ, Isiw yi nyɛ emi nye ɔwo ntamu dase ndɛ. Dɛm ntsi ɔfrɛɛ ne dzin Galeed:
49. na Mizpa osiandɛ ɔsee dɛ, sɛ Yɛpaapaa mu a, EWURADZE nhwɛ emi nye ɔwo ntamu.
50. Sɛ ebɛtseetsee me mbabaa, na sɛ ebɔwar yernom aka me mbabaa ho a, obi nnka hɛn ho; hwɛ, Nyankopɔn nye emi nye ɔwo ntamu dasefo.
51. Na Laban see Jakob dɛ, Hwɛ abo siw yi, na hwɛ idum a mama do mesi emi nye ɔwo ntamu yi.
52. Isiw yi yɛ dase, na idum yi yɛ dase, dɛ mennkɛtra siw yi maba wo nkyɛn, na wo so ennkɛtra siw yi nye idum yi aba me nkyɛn, abɛyɛ bɔn.
53. Abraham ne Nyankopɔn, nye Nahor Nyankopɔn, hɔn egya ne Nyankopɔn, ombu hɛn ntamu atsɛn. Na Jakob dze n'egya Isaak no Suro no dzii nsew.
54. Na Jakob bɔɔ afɔr wɔ bepɔw no do, na ɔfrɛɛ no nuanom dɛ wombedzidzi: na wodzidzii, na wotsintsimii wɔ bepɔw no do anafua no nyinara.
55. Na Laban soɛɛr anapaatu, na ɔfeew ne mbabanyin nye ne mbabaa no hɔn ano, na ohyiraa hɔn: na Laban sanee kɔr no kurow mu.

## Tsir 32

1. Na Jakob sii no kwan do, na Nyankopɔn n'abɔfoe behyiaa no.
2. Na Jakob hun hɔn no ɔsee dɛ, Nyankopɔn no dɔm nye yi: na ɔfrɛɛ bea no ne dzin Mahanaim .
3. Na Jakob tuu abɔfo ma wodzii n'enyim kan kɔr no nua Esau hɔ wɔ Seir asaase do, Edom haban mu.
4. Na ɔhyɛɛ hɔn dɛ, Hom nkɛse mo wura Esau dɛm; dɛ, Mbrɛ w'akowaa Jakob se nye yi, Menye Laban akɛtsena, na makyɛr hɔ ara ma ebodu ndɛ.
5. Menya anantwi, nsoasopɔnkɔ, nguan, mpɔnkye na nkowaa nye mfonabaa: na masoma dɛ wɔmbɛka nkyerɛ mo wura, ama meenya w'enyim adom.
6. Na abɔfo no sanee baa Jakob hɔ, dɛ, Yɛkɔr wo nua Esau hɔ na mbom ɔnoara so reba ebehyia wo kwan, na mbarimba ahaanan ka no ho.
7. Nna Jakob n'akoma tuu kɛsenara, na no ho hiahiaa no. Na obuee nkorɔfo a wɔnye no nam no, nye mpɔnkye, nguan, anantwi nye efumpɔnkɔ no hɔn mu ekuw ebien;
8. na ɔsee dɛ, Sɛ Esau ba kuw kor do, na oboku hɔn a, ɔno ikuw a ɔaka no eefi nsa.
9. Na Jakob see dɛ, Ao, m'egya Abraham ne Nyankopɔn, na m'egya Isaak ne Nyankopɔn, ao, EWURADZE a esee me dɛ, San kɔ wo man mu, nye w'ebusua mu, na mebɛyɛ wo yie:
10. ehumbɔbɔr nye nokwar a eyi akyerɛ w'akowaa no mennsɛ no mu biara; osiandɛ mo poma ara na medze twaa Jordan yi; na afei mayɛ ekuw ebien.
11. Meserɛ wo, gye me fi mo nua Esau nsamu: na musuro no, bɛyɛ na ɔaba eboku emi, nye enanom nye hɔn mba yi.
12. Na esee me dɛ, Ampaara mebɛyɛ wo yie, na mama w'asefo ayɛ dɛ mpoano anhwea a no dodow ntsi wɔkan a ɔnnyɛ.
13. Na ɔsoɛɛ hɔ anafua no; na oyii dza ɔwɔ ne nkyɛn no mu bi dɛ ɔdze rekɛkyɛ no nua Esau;
14. mpɔnkyeber ahaenu nye mpɔnkyenyin eduonu, nguamber ahaenu nye nguannyin eduonu,
15. efumpɔnkɔ a wɔma enumfo eduasa nye hɔn mba, anantwiber eduanan nye anantwinyin du, nsoasopɔnkɔber eduonu nye nsoasopɔnkɔmba du.
16. Na ɔdze no ekuwekuw hyɛɛ no nkowaa no nsa; na ɔsee no nkowaa no dɛ, Hom ntwa mu ndzi m'enyim, na hom mma ikuw nye ikuw ntamu mbra kwan.
17. Na ɔhyɛɛ dza odzi kan no dɛ, Sɛ mo nua Esau nye wo hyia, na obisa wo dɛ, Woana n'abofra nye wo, erokɔ henfa, na dza wodzi w'enyim yi woana dze a?
18. Ɔno se dɛ, W'akowaa Jakob dze a; ɔyɛ akyɛdze a wɔdze rekɛma mo wura Esau: na, hwɛ, ɔnoara so dzi hɛn ekyir.
19. Na ɔhyɛɛ dza otsia ebien no so, nye dza otsia ebiasa no, nye hɔn a wɔka mbowakuw no do no nyinara dɛ, Sɛ hom hu Esau a, wɔnka dɛm asɛm yi ara nkyerɛ no.
20. Na hom nse dɛ, Nkyii so, hwɛ w'akowaa Jakob so dzi hɛn ekyir. Afei ɔkaa ɔsee dɛ, Medze akyɛdze a odzi m'enyim yi bɔkɔ akɔdwedwe no, na n'ekyir no meehu n'enyim; bi a no bo bɔdwe.
21. Nna akyɛdze no twaa mu dzii n'enyim: na ɔnoara dze, ɔtsenaa dɔm no mu anafua no.
22. Na ɔsoɛɛr anafua no, na ɔfaa ne yernom beenu no, nye ne mbaawa beenu no, nye ne mba dubiako no, na okotwaa Jabbok esutwaree.
23. Na ɔmaa wotwaa esutsen no, na ɔmaa dza ɔwɔ nyinara twae.
24. Na ɔkaa Jakob no nko; na banyin bi nye no dzii aper wɔ hɔ ara ma okodur adzekyee., #Hos 12.3
25. Na nyimpa no hun dɛ onndzi Jakob do konyim no, nna ɔkaa n'aserɛ tokur mu; na Jakob no ndwonku huanee wɔ aperper a ɔnye no dzii no mu.
26. Na banyin no see dɛ, Ma monkɔ, na adze rekye. Na ɔsee dɛ, Mennkɛma akɔ, gyedɛ ehyira me ana.
27. Na banyin no bisaa no dɛ, Wo dzin dze dɛn? Na obuaa dɛ, Jakob.
28. Na ɔsee dɛ, Wɔnnkɛfrɛ wo dzin Jakob bio, na mbom, Israel: osiandɛ ɔwo enye Nyankopɔn na ɔnye nyimpa ako, na edzi konyim.
29. Na Jakob bisaa no dɛ, Meserɛ wo, bɔ wo dzin kyerɛ me. Na ɔsee dɛ, Na iribisa me dzin ayɛ dɛn? Na banyin no hyiraa no wɔ hɔ., #Atsɛ 13.17
30. Na Jakob frɛɛ bea no ne dzin Peniel; osiandɛ, ɔsee dɛ, Mehu Nyankopɔn mpu na mpu, naaso me kra enya nkwa.
31. Na orutwa mu wɔ Peniel no nna ewia epue, na no ndwonku a ehuan no ntsi nna ohuan n'aserɛ mu.
32. Dɛm ntsi ɔdze bodu ndɛ da yi ara Israelmba nndzi ntsin a ɔwɔ ndwonku mu no: osiandɛ ɔkaa Jakob no ndwonku wɔ mbrɛ ntsin no wɔ no.

## Tsir 33

1. Na Jakob maa n'enyiwa do, na ɔhwɛe, na, hwɛ, nna Esau reba, na mbarimba ahaanan ka no ho. Na ɔkyɛɛ mbofra no mu maa Leah, nye Rahel, nye mbaawa beenu no.
2. Na ɔdze mbaawa no nye hɔn mba no dzii kan, na ɔdze Leah nye ne mba no dzii hɔ, na ɔdze Rahel nye Josef dzii ekyir.
3. Na ɔnoara paa ho kedzii hɔn enyim, na ɔbɔɔ no mu adze mpɛn esuon, dze kodur dɛ ɔbɛɛn no nua no.
4. Na Esau tutuu enguan hyiaa no kwan, na ɔyɛɛ no etuu; na ɔdze ne nsa too no kɔn mu, na ɔfeew n'ano: na wosui.
5. Na Esau maa n'enyiwa do, na ohun mbaa no nye mbofra no; na obisaa dɛ, Woananom na wɔka wo ho yi? Na Jakob buaa dɛ, Mbofra a Nyankopɔn dze adom w'akowaa a.
6. Nna mbaawa no nye hɔn mba twee pinii, na wɔbɔɔ hɔn mu adze.
7. Na Leah nye ne mba so twee pinii, na wɔbɔɔ hɔn mu adze: na n'ekyir no nna Josef nye Rahel twee pinii, na wɔbɔɔ hɔn mu adze.
8. Na Esau bisaa dɛ, Na ekuw a menye hɔn hyiae yi nyinara n'ase nye dɛn? Na ɔsee dɛ, Medze robɔhwehwɛ mo wura n'enyim enyimnyam.
9. Na Esau see dɛ, Dza mowɔ no ara dɔɔ so; mo nua, ma w'adze nko hɔ mma wo.
10. Na Jakob see dɛ, Dabida, meserɛ wo, sɛ afei menya w'enyim enyimnyam a, nna gye me nsamu akyɛdze: susuampa dɛ mehu w'enyim ara dɛ mbrɛ obiara bohu Nyankopɔn enyim, na masɔ w'enyi yi.
11. Meserɛ wo, gye m'akyɛdze a wɔdze abrɛ wo yi; osiandɛ Nyankopɔn adom me, na eso dza mowɔ no dɔɔ so. Na ɔhyɛɛ no ma ɔgyee.
12. Na Esau see dɛ, Ma yensi mu, na yɛnkɔ, na mibedzi w'enyim.
13. Na ɔsee no dɛ, Mo wura nyim dɛ mbofra yi yɛ mberɛw, na eso nguan nye anantwi a wɔnye me nam yi wɔma enumfo: na sɛ wɔka hɔn dodow da kor a, nguan no nyinara bowuwu.
14. Meserɛ wo, wɔmma mo wura mpa ho nkedzi n'akowaa enyim: na emi mobɔdwe m'enyi ara manantsew dɛ mbrɛ mbowa a wodzi m'enyim yi botum, na dɛ mbrɛ mbofra no botum, ekodu dɛ mubodu mo wura nkyɛn wɔ Seir.
15. Na Esau see dɛ, Nna ma memfa nyimpa a wɔka mo ho yi bi mingya wo. Na ɔsee dɛ, Ma ɔnyɛ dɛn? Wɔmma minnya mo wura n'enyim enyimnyam.
16. Nna Esau saan da no ara faa no kwan do kɔr Seir.
17. Na Jakob sii mu kɔr Sukɔt, na okesii dan maa noho, na osisii mpata maa no mbowa: dɛm ntsi wɔfrɛɛ bea no ne dzin Sukɔt.
18. Na Jakob baa Sekem kurow a ɔwɔ Keenan asaase do no mu asomdwee mu, wɔ ber a ofii Paddan-aram bae no; na ɔbɔbɔɔ asese wɔ kurow no n'enyim.
19. Na ɔtɔɔ asaase kakraba a ɔbɔɔ n'asesee wɔ do no, wɔ Sekem n'egya Hamor ne mba no hɔ, maa dwetɛ ɔha.
20. Na osii afɔrmbukyia wɔ hɔ, na ɔfrɛɛ no El-elohe-Israel a asekyerɛ nye Israel Nyankopɔn.

## Tsir 34

1. Na Dina, Leah na Jakob hɔn babaa no, puei dɛ ɔrokɔhwɛ asaase no do mbabaa.
2. Na Hamor, Hivinyi no, asaase no do hen no ne ba Sekem hun no; na ɔkyeer no nye no dae, na ɔbrɛɛ no adze.
3. Na no werɛ kitsaa Dina Jakob ne babaa no, na ɔdɔɔ akataasia no na ɔkasaa ayamuyie mu kyerɛɛ no.
4. Na Sekem kaa kyerɛɛ n'egya Hamor dɛ, Kɛgye akataasia yi yer ma me.
5. Afei Jakob tsee dɛ oegu ne babaa Dina ho fi. Nna ne mbabanyin no wɔ no mbowa nkyɛn wɔ hamu ntsi ɔyɛɛ komm ma wɔbae ana.
6. Na Sekem n'egya puei kɔr Jakob nkyɛn dɛ ɔrekɛnye no atwetwe nkɔmbɔ.
7. Na Jakob ne mbabanyin no tsee no, wofii hamu baa fie: na ɔyɛɛ hɔn no yaw, na hɔn bo fuuw kɛsenara, osiandɛ Sekem ayɛ nkwaseadze wɔ Israel dɛ ɔnye Jakob ne babaa ada; adze a wɔnnyɛ.
8. Na Hamor nye hɔn twetwee nkɔmbɔ see dɛ, Me ba Sekem no werɛ ekitsa hom babaa: meserɛ hom, wɔmfa no mma no awar.
9. Na hom nye hɛn ndzi awarwar; hom mfa hom mbabaa mma hɛn, na hom so mfa hɛn mbabaa.
10. Na hom nye hɛn ntsena: na asaase a ɔda hom enyim yi hom ntsena do, na hom ndzi gua wɔ do, na hom nnya adze wɔ do.
11. Na Sekem see n'egya nye no nuanom no dɛ, Wɔmma minnya hom enyim enyimnyam, na dza hom bɛse me no mebɛma.
12. Hom mbisa me tsiadze nye akyɛdze kɛse biara, na dza hom bɛse me no ara mebɛma: na hom mfa akataasia no mma me awar.
13. Na Jakob ne mbabanyin no buaa Sekem nye n'egya Hamor ndaadaa mu, na ɔnam dɛ oegu hɔn akyerɛbaa Dina ho fi ntsi.
14. Na wɔsee hɔn dɛ, Yɛyɛ dɛm adze yi a ɔnnkɛyɛ, dɛ yɛdze hɛn akyerɛbaa bɛma obi a wonntwaa no twatsia; na dɛm no yɛ enyimguase ma hɛn.
15. Dza ogyina do a yɛbɛgye hom pen ara nye yi: dɛ sɛ hom bɛyɛ dɛ mbrɛ yɛtse, na woetwa hom mu mbanyin nyinara twatsia a;
16. yɛdze hɛn mbabaa bɛma hom, na hɛn so yɛafa hom mbabaa, na yɛnye hom atsena, na yɛayɛ ɔman kor.
17. Na sɛ hom nnketsie hɛn, na hom etwitwa twatsia a; ɔno yɛbɛfa hɛn babaa, na yɛakɔ.
18. Na hɔn nsɛm no yɛɛ Hamor nye Hamor ne ba Sekem hɔn pɛ.
19. Na aberantsɛ no ennkyinkyim dɛ ɔbɛyɛ dɛm adze no, osiandɛ ɔpɛ Jakob ne babaa no. Nna wodzi Sekem nyi sen n'egya ne fifo nyinara.
20. Na Hamor nye ne ba Sekem baa hɔn kurow n'abotsenano, na wɔnye hɔn kurow mu mbanyin no twetwee nkɔmbɔ, dɛ,
21. Mbarimba yi wɔnye hɛn tse no asomdwee mu; dɛm ntsi hom mma wɔntsena asaase yi do, na wondzi mu gua; na, hwɛ asaase yi dɔɔ so ara yie ma hɔn; hom mma yɛmfa hɔn mbabaa nwar hɔn, na wɔmma hɛn so yɛmfa hɛn mbabaa mma hɔn.
22. Na adze ara a ogyina do a mbanyin no bɛgye hɛn pen na wɔnye hɛn atsena, ma yaayɛ ɔman kor nye dɛ, hɛn mu mbanyin nyinara botwitwa twatsia, dɛ mbrɛ hɔn woetwitwa no.
23. Ana nkyɛ hɔn anyɛmbowa nye hɔn ahodze nye hɔn mbowa nyinara nnkɛyɛ hɛndze bi a? Hom mma yɛngye hɔn pen ara, na wɔnye hɛn bɛtsena.
24. Na hɔn a wɔnam Hamor no kurow n'abotsenano pue nyinara, wotsiee ɔno na ne ba Sekem; na mbanyin a wɔnam no kurow n'abotsenano pue nyinara wotwitwaa hɔn twatsia.
25. Na ɔbaa dɛ ne ndaansa no a ne yaw kitsaa hɔn no, nna Jakob ne mbabanyin beenu, Simeon nye Levi, Dina no nuanom no, wɔfefaa hɔn mfowa, na wokefiir kurow no awora, na wokunkum mbanyin no nyinara.
26. Na wɔdze afona anomu kum Hamor nye ne ba Sekem, na wɔfaa Dina fii Sekem ne fie, na wɔdze no kɔree.
27. Jakob ne mbabanyin no baa atɔfo no do na wɔbɔfoom kurow no mu ndzɛmba, osiandɛ woegu hɔn akyerɛbaa no ho fi.
28. Wɔfaa hɔn nguan nye hɔn anantwi, nye hɔn nsoasopɔnkɔ nye dza ɔwɔ kurow no mu, na dza ɔwɔ haban mu;
29. na hɔn ahodze nyinara. Wɔfaa hɔn mbofraba nyinara nye hɔn yernom ndɔmmum, na wɔfoom hɔn, mekyerɛ dza ɔwɔ fie nyinara.
30. Na Jakob see Simeon nye Levi dɛ, Hom afona me, dɛ hom ama mo ho abɔn wɔ hɔn a wɔtse asaase yi do hɔn mu, wɔ Keenanfo nye Perizfo hɔn mu: na mo ho suar ntsi, wɔbɔboaboa hɔn ano aba mo do, na woeboku me; na wɔbɛsɛɛ me, emi nye me fi.
31. Na wɔsee dɛ, Na nkyɛ ɔnyɛ hɛn akyerɛbaa dɛ edwaman a?

## Tsir 35

1. Na Nyankopɔn see Jakob dɛ, Soɛr, kɔ Bɛtɛl, na kɛtsena hɔ: na yɛ afɔrmbukyia wɔ hɔ ma Nyankopɔn a oyii noho kyerɛɛ wo wɔ aber a ifii wo nua Esau n'enyim guanee no.
2. Nna Jakob see ne fifo nye hɔn a wɔnye no wɔ hɔ nyinara dɛ, Hom ntow enyame ananaben a ɔwɔ hom mu no ngu, na hom ntsew homho, na hom nsesa hom ntar:
3. na hom mma yɛnsoɛr, na yɛnkɔ Bɛtɛl; na mebɛyɛ afɔrmbukyia wɔ hɔ ama Nyankopɔn a m'ahohia da no ɔgyee me do, na odzii m'ekyir wɔ kwan a mutui no mu no.
4. Na wɔdze hɔn enyame ananaben a ɔwɔ hɔn nsamu nyinara, nye nkaba a ɔhyehyɛ hɔn asomu no maa Jakob; na Jakob dze hyɛɛ esudur no a ɔwɔ Sekem ho no ase.
5. Na wɔkɔree: na ihu kɛsenara tɔɔ nkurow a wɔabɔ hɔn ho aprɔw no do, ma woenntsiw Jakob ne mbabanyin no.
6. Na Jakob baa Luz a ɔwɔ Keenan asaase do no, (ɔnoara nye Bɛtɛl), ɔno nye nkorɔfo a wɔka no ho nyinara.
7. Na osii afɔrmbukyia wɔ hɔ, na ɔfrɛɛ bea no El-Bɛtɛl: osiandɛ hɔ na Nyankopɔn yii noho kyerɛɛ no wɔ aber a ofii no nua enyim guanee no.
8. Na Debora, Rebeka no hwɛfo no wui, na wosiee no Bɛtɛl anaafo, wɔ esudur no ase: na wɔtoo ne dzin Allon-bakut a asekyerɛ nye Nyinsuwakyi bea.
9. Na aber a Jakob fi Paddan-aram bae no, Nyankopɔn yii noho kyerɛɛ no bio, na ohyiraa no.
10. Na Nyankopɔn see no dɛ, Wo dzin dze Jakob: wɔnnkɛfrɛ wo dzin Jakob bio, na Israel bɛyɛ wo dzin: na ɔtoo ne dzin Israel.
11. Na Nyankopɔn see no dɛ, Emi nye Nyankopɔn Otumfo: wo mba na dɔr; ɔman nye amanaman asafo befi wo mu aba, na ahemfo befi w'asen mu epue.
12. Asaase a medze memaa Abraham nye Isaak no, ɔwo na medze mebɛma wo, na w'asefo a wodzi w'ekyir no na medze asaase no bɛma hɔn.
13. Na Nyankopɔn fii ne nkyɛn wɔ mbrɛ ɔnye no kasae no kɔr sor.
14. Na Jakob sii idum wɔ mbrɛ ɔnye no kasae no; ɔbo dum a: na ohuee ɔnom afɔr guu do, na ohuee ngo guu do., #Gye 28.18
15. Na Jakob frɛɛ bea no a Nyankopɔn nye no kasae wɔ hɔ no ne dzin Bɛtɛl.
16. Na wofii Bɛtɛl sii mu; na aka ɔkwan kakra bi ma woedu Efrat no: awoo kaa Rahel, na n'awoo no mu yɛɛ dzen.
17. Na ɔbaa dɛ aber a n'awoo no mu yɛɛ dzen no, nna awogyefo no see no dɛ, Mma nnsuro; ibenya babanyin kor so afei.
18. Na ɔbaa dɛ, ne kra rifi no mu no (osiandɛ owui), ɔtoo no dzin Ben-oni; na n'egya dze ɔfrɛɛ no Benjamin.
19. Na Rahel wui, na wosiee no wɔ Efrat kwan mu, a ɔnoara nye Bɛtlɛhɛm.
20. Na Jakob sii ne nda do idum: ɔnoara nye Rahel ne nda do idum dze bodu ndɛ da yi.
21. Na Israel tui, na ɔkɔbɔɔ n'asesee wɔ Eder abantsentsen ekyir noho.
22. Na ɔbaa dɛ, Israel tse asaase no do no, nna Reuben kɔree na ɔnye n'egya n'abaawayer Bilha kɛdae: na Israel tsee. Afei Jakob ne mbabanyin yɛ duebien:
23. Leah ne mba; Jakob n'abakan Reuben, Simeon, Levi, Juda Isakar, nye Zebulun:
24. Rahel ne mba; Josef nye Benjamin:
25. na Rahel n'abaawa Bilha ne mba; Dan nye Naftali:
26. na Leah n'abaawa Zilpa ne mba; Gad nye Aser. Woyinom nye Jakob ne mbabanyin a wɔwoo hɔn maa no wɔ Paddan-aram.
27. Na Jakob baa n'egya Isaak nkyɛn wɔ Mamre, wɔ Kiriat-arba (ɔnoara nye Hebron), mbrɛ Abraham nye Isaak bɛtsenae no.
28. Na Isaak ne nda yɛɛ mfe ɔha eduowɔtwe.
29. Na Isaak gyaa no sunsum mu, na owui, na otsiiw ne nananom wɔ samanadze, a nna ɔayɛ akɔdaa a oedzi mfe pii: na ne mba Esau nye Jakob siee no.

## Tsir 36

1. Afei iyinom nye Esau (ɔnoara nye Edom) n'ebusuasantsen.
2. Esau waar ne yernom wɔ Keenan mbabaa mu; Hetnyi Elon ne babaa Ada, nye Hivinyi Zibeon ne babaa Ana ne babaa Oholibama;
3. na Ismael ne babaa Basemat, Nebaiot n'akyerɛbaa no.
4. Na Ada woo Elifaz maa Esau; na Basemat woo Reuel;
5. na Oholibama woo Jeus, Jalam, nye Kora: woyinom nye Esau ne mba a wɔwoo hɔn wɔ Keenan asaase do no.
6. Na Esau faa ne yernom, ne mbabanyin, ne mbabaa, ne fie nyimpa nyinara, nye fiembowa, nye no mbowa nyinara, nye n'enyadze a onyaa no wɔ Keenan asaase do nyinara; na ɔtwee noho wɔ no nua Jakob ho kɔr asaase bi do.
7. Osiandɛ hɔn ahodze so dodow ma hɔn dɛ wɔbɛtsena fakor. Na asaase a wɔtse do no wɔnnsen do wɔ hɔn mbowa no ntsi.
8. Na Esau a noara so nye Edom no tsenaa Seir bepɔw do.
9. Na iyinom nye Esau, Edomfo a wɔtse Seir bepɔw do hɔn egya no, n'ebusuasantsen:
10. Esau ne mbabanyin hɔn edzin nye yi; Elifaz, Esau ne yer Ada ne ba no, Reuel, Esau ne yer Basemat ne ba no.
11. Na Elifaz ne mba nye Teman, Omar, Zefo, Gatam, nye Kenaz.
12. Na Esau ne ba Elifaz no nwewe nye Timna; na ɔwoo Amalek maa Elifaz. Woyinom nye Esau ne yer Ada n'asefo.
13. Na Reuel ne mba nye woyinom; Nahat, Zera, Samma, nye Miza. Woyinom nye Esau ne yer Basemat ne mba.
14. Na woyinom nye Esau ne yer Oholibama, Zibeon ne babaa Ana ne babaa no ne mba; na ɔwoo Jeus, Jalam, nye Kora maa Esau.
15. Woyinom nye Esau ne mba mu ekunyin: Esau n'abakan Elifaz ne mba; ekunyin Teman, Omar, Zefo, Kenaz,
16. Kora, Gatam, na Amalek. Woyinom nye ekunyin a wofi Elifaz no mu puei wɔ Edom asaase do; na woyinom nye Ada n'asefo.
17. Na Esau ne ba Reuel ne mba nye woyinom; ekunyin Nahat, Zera, Samma, nye Miza: woyinom nye ekunyin a wofi Reuel mu puei wɔ Edom asaase do; woyinom nye Esau ne yer Basemat ne mba.
18. Na woyinom nye Esau ne yer Oholibama ne mba; ekunyin Jeus, Jalam, na okunyin Kora. Woyinom nye ekunyin a wofi Esau ne yer Oholibama, Ana ne babaa no no mu puei.
19. Woyinom nye Esau a ɔnoara nye Edom no n'asefo, na woyinom nye hɔn ekunyin.
20. Woyinom nye Hornyi Seir ne mba a nna wɔyɛ asaase no do mba no. Lotan, Sobal, Zibeon, Ana,
21. Dison, Ezer nye Disan. Woyinom nye ekunyin a wofi Horfo, Seir ne mba no hɔn mu puei, wɔ Edom asaase do.
22. Na Lotan ne mba nye Hori na Heman. Nna Lotan n'akyerɛbaa nye Timna.
23. Na Sobal ne mba nye woyinom; Alvan, Manahat, Ebal, Sefo nye Onam.
24. Na woyinom nye Zibeon ne mba; Aia nye Ana: oyi nye Ana a, mber a ɔhwɛ n'egya Zibeon no nsoasopɔnkɔ no okohun nsuhyew mpumpunadze wɔ sar do no.
25. Na woyinom nye Ana ne mba; Dison na Oholibama, Ana ne babaa no.
26. Na woyinom nye Dison ne mba; Hemdan, Esban, Itran nye Keran.
27. Ezer ne mba nye woyinom; Bilhan, Zaavan nye Akan.
28. Dison ne mba nye woyinom: Uz nye Aran.
29. Ekunyin a wofi Horfo mu puei nye woyinom; ekunyin Lotan, Sobal, Zibeon, na Ana,
30. Dison, Ezer, na Disan. Ekunyin a wofi Horfo mu puei nye woyinom dɛ mbrɛ hɔn ekunyinyɛ tsetsee wɔ Seir asaase do.
31. Na ahemfo a wodzi hen wɔ Edom asaase do, ansaana obiara ridzi Israelmba do hen no nye woyinom.
32. Na Beor ne ba Bela dzii hen wɔ Edom; na no kurow dzin dze Din-haba.
33. Na Bela wui, na Zera a ofi Bozra ne ba Jobab bedzii n'adze.
34. Na Jobab wui, na Husam a ofi Temanfo hɔn asaase do bedzii n'adze.
35. Na Husam wui no Hadad, Bedad a okum Midian wɔ Moab haban mu no, ne ba no bedzii n'adze: na no kurow ne dzin dze Avit.
36. Na Hadad wui, na Samla a ofi Masreka bedzii n'adze.
37. Na Samla wui no Saul a ofi Rehobot a ɔwɔ Esutsen no ho no bedzii n'adze.
38. Na Saul wui, na Akbor ba Baal-hanan bedzii n'adze.
39. Na Akbor ne ba Baal-hanan wui no, Hadar bedzii n'adze: na no kurow ne dzin dze Pau; na ne yer ne dzin dze Mehetabel, Me-zahab ne babaa Matred ne babaa a.
40. Na ekunyin a wofi Esau mu puei hɔn edzin nye yi; dɛ mbrɛ hɔn ebusua ebusua, hɔn tsenabew, nye hɔn edzin tsetsee, ekunyin Timna, Alva, Jetet;
41. Oholibama, Ela na okunyin Pinon;
42. Kenaz, Teman, Mibzar;
43. Magdiel, Iram. Woyinom nye Edom ekunyin, dɛ mbrɛ hɔn tsenabew tsetsee wɔ asaase a ɔyɛ hɔn enyadze no do. Oyi nye Esau, Edomfo hɔn egya no.

## Tsir 37

1. Na Jakob tsenaa asaase a n'egya tsenaa do no do, Keenan asaase do.
2. Iyi nye Jakob n'ebusua ho abakɔsɛm. Josef dzii mfe duesuon no, nna ɔnye no nuanom rohwɛ nguan no; na ɔyɛ abofra a ɔnye n'egya ne yernom Bilha nye Zilpa hɔn mba na wɔwɔ hɔ: na Josef kɛkaa hɔn ho asɛmbɔn kyerɛɛ hɔn egya.
3. Afei nna Israel dɔ Josef sen ne mba nyinara, osiandɛ ɔno nye no nkɔdaaber mu ba: na ɔyɛɛ asaasaaba atar fɛfɛɛfɛw bi maa no.
4. Na no nuanom no hun dɛ hɔn egya dɔ no sen hɔn nyinara no wɔtaan no, na woenntum annkasa abodwee do annkyerɛ no.
5. Na Josef soo daa, na ɔkaa kyerɛɛ no nuanom no na nkyii wɔtaan no kɛse.
6. Na ɔsee hɔn dɛ, Meserɛ hom, hom ntsie daa a maso yi:
7. na hwɛ, nna yɛrekyekyer ewifua ekuwekuw wɔ haban mu, na, hwɛ, mo kuw no soɛree, na ogyinaa tsentsen; na, hwɛ, hom ekuw no botwaa me dze no ho hyiae, na wɔbɔɔ hɔn mu adze maa no.
8. Na no nuanom bisaa no dɛ, Nna tserɛ ampaara dɛ ibedzi hɛn do hen nye no? Ana tserɛ ampaara dɛ ibenya hɛn do tum nye no? Na nkyii wɔtaan no kɛse wɔ n'adaaso no nye ne nsɛm no ntsi.
9. Na ɔsoo daa kor so, na ɔkaa kyerɛɛ no nuanom, na ɔsee dɛ, Hwɛ, maso daa bio; na, hwɛ, ewia nye bosoom nye nworaba dubiako robɔ hɔn mu adze ma me.
10. Na ɔkaa kyerɛɛ n'egya nye no nuanom; na n'egya twuuw n'enyim, na ɔsee no dɛ, Ebɛn daa na aso yi? Nna tserɛ ampaara dɛ emi nye wo na nye wo nuanom bɛba abɔbɔ hɛn mu adze wɔ famu ama wo nye no?
11. Na no nuanom enyi beer no do; na n'egya dze ɔdze asɛm no too ne tsirmu.
12. Na no nuanom kɔree kɔhwɛɛ hɔn egya no nguan wɔ Sekem.
13. Na Israel see Josef dɛ, Ana wo nuanom nnyɛn mbowa wɔ Sekem bi a? Bra ma monsoma wo hɔn hɔ. Na ɔsee no dɛ, Emi nye yi.
14. Na Israel see no dɛ, Afei kɔ, kɔhwɛ dɛ wo nuanom, nye nguan no hɔn ho ye; na san bɛka kyerɛ me. Nna ofi Hebron bɔnsa mu somaa no ma ɔbaa Sekem.
15. Na banyin bi hun no dɛ, orikyin haban no mu: na banyin no bisaa no dɛ, Erohwehwɛ ebɛnadze?
16. Na ɔsee dɛ, Morohwehwɛ mo nuanom: meserɛ wo ara, kyerɛ me mbrɛ wɔwɔ rohwɛ nguan no.
17. Na banyin no see dɛ, Woefi ha kɔ: na metsee dɛ wɔreka dɛ, Wɔmma yɛnkɔ Dotan. Na Josef tsiiw no nuanom, na okohun hɔn wɔ Dotan.
18. Na no nuanom no hun no ekyirkyiikyir, na ansaana ɔrebɛn hɔn no, wɔkɔr ne tsir do apam dɛ woboku no.
19. Na wɔsesee hɔnho dɛ, Wɔnhwɛ, ɔdaasofo no na ɔreba no.
20. Dɛm ntsi afei wɔmbra, wɔmma yenku no, na yɛntow no nkyen mona yi bi mu, na yɛnkɛse dɛ, Abowa bɔn bi na ɔatsetsew no mu: na nkyii yɛnhwɛ mbrɛ n'adaaso no bowie.
21. Na Reuben tsee, na ɔgyee no wɔ hɔn nsamu; na ɔsee dɛ, Mma wɔmma yennku no;
22. Mma hom nnka bɔgya: wɔmfa no nto sar do ha mona yi mu, na mma wɔmmfa nsa nnka no: ɔreyɛ ama nkyɛ ɔaagye no wɔ hɔn nsamu dze no asan akɛma n'egya.
23. Na ɔbaa dɛ, Josef dur no nuanom no nkyɛn no, wɔpɔɔr, asaasaaba atar fɛɛfɛw a ɔhyɛ no no
24. na wɔdze no kɔtoo mona mu: nna mona no mu awew a, nsu nnyi mu.
25. Na wɔtsenaa famu dɛ woridzidzi no wɔmaa hɔn enyiwa do na wohun Ismaelfo akwantufo kuw bi dɛ wofi Gilead reba, wɔnye hɔn efumpɔnkɔ a wɔsoso eduhuam nye ngo nye mɛɛr dze rokɔ Egypt.
26. Na Juda see no nuanom no dɛ, Sɛ yeku hɛn nua na yesiw no bɔgyaa do a, ebɛn mfaso na ɔwɔ mu?
27. Hom mbra ma yɛntɔn no mma Ismaelfo yi, na mma wɔmma yɛmmfa hɛn nsa nnka no; osiandɛ hɛn nua a, hɛn bɔgyaa a. Na no nuanom no tsiee no.
28. Nna Midianfo eguadzifo bi rutwa mu; na woyii Josef fii mona no mu, na wɔtɔɔn no maa Ismaelfo no gyee ndwetɛbona eduonu. Na wɔdze Josef kɔr Egypt.
29. Na ber a Reuben sanee baa mona no do no; hwɛ, nna Josef nnyi mona no mu; na osunsuaan ne ntar mu.
30. Na ɔsanee kɔr no nuanom no nkyɛn, na ɔsee dɛ, Abofra no nnyi hɔ; na iyi mara merefa hen?
31. Na wɔfaa Josef n'atar no, na wokum apɔnkyenyin, na wɔdze atar no bɔɔ bɔgya no mu;
32. na wɔdze asaasaaba atar fɛfɛɛfɛw no somae ma wɔdze kɛmaa hɔn egya, kɛsee no dɛ, Adze a yeehu nye yi: hwɛ kyerɛ dɛ wo ba n'atar a.
33. Na ɔhwɛe, na ɔsee dɛ, Me ba n'atar a; abowa bɔn bi na ɔakyer no; tsetsew na wɔatsetsew Josef no mu.
34. Na Jakob sunsuaan n'atar mu, na ɔdze kɔben tam bɔɔ n'asen, na osuu ne ba nda pii.
35. Na ne mbabanyin nye ne mbabaa nyinara bae dɛ wɔrebɛkyekye no werɛ; naaso oenntsie ma wɔannkyekye no werɛ; na ɔsee dɛ, Mibedzi yaw ara dze akɔ me ba nkyɛn wɔ samanadze. Na n'egya suu no.
36. Na Midianfo no kɔtɔɔn no wɔ Egypt maa Potifar, Farao no somfo bi a ɔno nye abrafohen no.

## Tsir 38

1. Na ɔbaa dɛ, aber no ara mu na Juda fii no nuanom nkyɛn kɔree, na ɔkɛtsenaa Adullamnyi bi a ne dzin dze Hira ne nkyɛn.
2. Na Juda hun Keenannyi bi a ne dzin dze Sua ne babaa bi wɔ hɔ; na ɔwaar no, na ɔnye no dae.
3. Na onyinsenii, na ɔwoo babanyin; na ɔfrɛɛ no Er.
4. Na onyinseen bio, na ɔwoo babanyin; na ɔfrɛɛ no Onan.
5. Na ɔwoo babanyin bio, na ɔfrɛɛ no Sela: na aber a ɔwoo no no nna ɔwɔ Kezib.
6. Na Juda gyee yer maa n'abakan Er, na ne dzin dze Tamar.
7. Na Juda n'abakan Er yɛɛ bɔn wɔ EWURADZE enyim; na EWURADZE kum no.
8. Na Juda see Onan dɛ, Kɔ wo nua ne yer nkyɛn, na fa no kunabaa, na wo mba ma wo nua.
9. Na Onan nyim dɛ mba no nnkɛyɛ nedze; na ɔbaa dɛ, aber biara a ɔkɔr no nua ne yer nkyɛn no, ɔmaa no ho nsu no guu famu, amma ɔaamma no nua mba.
10. Na dza ɔyɛe no yɛ bɔn wɔ EWURADZE enyim: na okum no so.
11. Nna Juda see n'asew Tamar dɛ, Tsena ekunayɛ mu wɔ w'egya fie kɛpem dɛ me ba Sela benyin: osuro dɛ, bɛyɛ na no so oewu dɛ no nuanom no. Na Tamar kɔree na ɔkɛtsenaa n'egya fie.
12. Na ɔwɔ hɔ wɔ hɔ nna Juda ne yer a ɔyɛ Sua ne babaa no, owui. Na Juda no werɛ kyekyeree no, ɔkɔr no nguansusuafo nkyɛn wɔ Timna, ɔno nye ne nyɛnko Adullamnyi Hira.
13. Na wɔkaa kyerɛɛ Tamar dɛ, Hwɛ, w'asew rokɔ Timna ekosusua no nguan ho nhwi.
14. Na oyii no kuna ntar wɔ no ho, na ɔdze ne nkataenyim kataa n'enyim, na ɔkataa noho kɛtsenaa Enaim abotsenano, wɔ Timna kwan nkyɛn; osiandɛ ohun dɛ Sela enyin, naaso Juda ammfa no amma no awar.
15. Na Juda hun no no, obuu no dɛ edwaman a, osiandɛ ɔakata n'enyim.
16. Na ɔmanee kɔr ne nkyɛn wɔ kwan no ne nkyɛn, na ɔsee dɛ, Bra, meserɛ wo, ma membra wo nkyɛn: nna onnyim dɛ n'asew no a. Na Tamar bisaa no dɛ, Ebɛnadze na edze bɛma me, na enye me ada?
17. Na ɔsee dɛ, Mebɛma wɔdze apɔnkyeba fi mbowa no mu abrɛ wo. Na obisaa no dɛ, Ebɛma me ahobadze bi ma ɔdze ekodu dɛ ebɛma wɔdze aba?
18. Na Juda bisaa no dɛ, Ebɛn ahobadze na memfa mma wo? Na ɔsee dɛ, Wo nsɔwanokaba nye w'ahoma, nye wo poma a okitsa wo nsamu no. Na Juda dze maa no, na ɔnye no dae, na ɔnye no nyinsenii.
19. Na Tamar soɛree kɔree, na oyii ne nkataenyim no wɔ no ho, na ɔfaa no kuna ntar hyɛe.
20. Na Juda dze apɔnkyeba no maa ne nyɛnko Adullamnyi no, dɛ ɔmfa nkɛgye ahobadze no wɔ ɔbaa no nsa mu: naaso oennhu no.
21. Nna obisaa no kuromfo no dɛ, edwaman a ɔtse Enaim kwan nkyɛn no wɔ hen? Na wɔsee dɛ, Edwaman biara mmbaa ha.
22. Na ɔsanee baa Juda hɔ, na ɔbɛsee dɛ, Mennhu no; na eso ekuromfo no see dɛ, Edwaman biara mmbaa ha.
23. Na Juda see dɛ, Ma ɔmfa, ɔno bohu na hɛn enyim egu ase: hwɛ, memaa wɔdze apɔnkyeba yi kɔree, na ennhu no.
24. Na ɔbaa dɛ odzii bɛyɛ abosoom ebiasa n'ekyir no, wɔkaa kyerɛɛ Juda dɛ, W'asew Tamar abɔ edwaman, na hwɛ, ɔnam n'edwaman mu enyinsen so. Na Juda see dɛ, Hom nkɛfa no mbra ma wɔnhyew no.
25. Na wɔkɛfaa no bae no, nna Tamar somae ma wɔkɛsee n'asew no dɛ, banyin a ndzɛmba yi yɛ nedze no, ɔno na menye no nyinsen: ntsi, Meserɛ wo, hwehwɛ nyia ndzɛmba yi yɛ nedze, nsɔwanokaba, nye ahoma, nye poma yi.
26. Na Juda hun dɛ noara nedze a, na ɔsee dɛ, ɔtsen sen me; susuampa dɛ mammfa no amma me ba Sela ntsi. Na ɔnye no annda bio.
27. Na ɔbaa no n'awoo durii no, na, hwɛ, nta na wɔwɔ ne yamu.
28. Na ɔbaa dɛ aber a ɔrowo no, nna kor dze ne nsa puei; na awogyefo no faa ahoma memen dze kyekyeer ne nsa dɛ, Oyi na odzii kan puei.
29. Na ɔbaa dɛ, ɔtwee ne nsa kɔdɔɔ mu, na, hwɛ, no nua puei; na ɔwogyefo no see dɛ, ɔyɛ dɛn ntsi na atsew mu aba yi? Dɛm ntsi wɔfrɛɛ ne dzin Perez.
30. Na n'ekyir no na nyia ahoma memen kyekyer ne nsa no bae: na wɔfrɛɛ no Zera.

## Tsir 39

1. Na wɔdze Josef kɔr Egypt, na Potifar, Farao no somfo a ɔyɛ n'abrafohen no, tɔɔ no wɔ Ismaelfo a wɔdze no kɔr hɔ no hɔn nsamu.
2. Na EWURADZE dzii Josef n'ekyir na ɔyɛɛ siar wɔ no wura Egyptnyi no ne fie.
3. Na no wura hun dɛ EWURADZE nye no nam, na EWURADZE maa dza ɔyɛɛ no nyinara yɛɛ prɔmprɔm wɔ ne nsamu.
4. Na Josef nyaa n'enyim enyimnyam, na ɔsoom no: na ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa.
5. Na ɔbaa dɛ ofitsi aber a ɔyɛɛ no panyin wɔ ne fie, na ɔdze dza ɔwɔ nyinara hyɛɛ ne nsa no, Josef ntsi EWURADZE hyiraa Egyptnyi no ne fie; na EWURADZE ne nhyira baa dza ɔwɔ nyinara do, dza ɔwɔ fie nye dza ɔwɔ haban mu.
6. Na ɔdze dza ɔwɔ nyinara hyɛɛ Josef ne nsa; nna noara nnyim dza ɔwɔ no hɔ gyedɛ edziban a ɔnoara dzi. Nna Josef no ho yɛ fɛw, na n'enyim wɔ nyam.
7. Na ɔbaa dɛ iyinom ekyir no, no wura ne yer no dze n'enyi sii Josef do; na ɔsee dɛ, Enye me nda.
8. Na ɔpowee, na ɔsee no wura ne yer no dɛ, Hwɛ, mo wura nnyim dza ɔwɔ mo hɔ wɔ fie ha, na ɔdze dza ɔwɔ nyinara ahyɛ me nsa;
9. obiara nnyɛ kɛse nnkyɛn me wɔ fie ha; nkyii so ɔnnkam me biribiara ka wo ho, osiandɛ eyɛ ne yer: na ɔbɛyɛ dɛn na mebɛyɛ emumuyɛ kɛse yi, na mayɛ bɔn etsia Nyankopɔn?
10. Na ɔbaa dɛ, daa daa nyinara ɔkaa kyerɛɛ Josef, naaso ɔanngye no pen, dɛ ɔnye no bɛda, anaa ɔnye no bɛyɛ biribi.
11. Na ɔbaa dɛ aber yi mu no ɔkɔr fie hɔ dɛ ɔrekɛyɛ n'edwuma; nna fie no mu nyimpa no mu biara nnyi hɔ
12. na basia no suoo n'atar mu, dɛ, Enye me nda: na Josef gyaa n'atar no wɔ ne nsamu, na oguanee puei.
13. Na ɔbaa dɛ, ohun dɛ oegya n'atar no wɔ ne nsamu, na oeguan epue no,
14. ɔfrɛfrɛɛ no nkorɔfo a wɔwɔ ne fie no, na ɔkaa kyerɛɛ hɔn dɛ, Wɔnhwɛ, ɔakɛfa Hebriwnyi aba ma oribesi hɛn atwetwe; ɔbaa me nkyɛn dɛ ɔnye me rebɛda, na medze ndze kɛse kekaa mu:
15. na ɔbaa dɛ aber a ɔtsee dɛ memaa me ndze do na mekekaa mu no, nna ɔdaan n'atar gyaa me nkyɛn, na oguanee puei.
16. Na ɔdze n'atar no guu ne nkyɛn ara ma okodur dɛ no wura baa fie.
17. Na ɔkaa no dɛmara kyerɛɛ no dɛ, Akowaa Hebriwnyi a edze no brɛɛ hɛn no, ɔbaa me nkyɛn dɛ orubogu mo ho fi
18. na ɔbaa dɛ, memaa me ndze do, na mekekaa mu no, nna ɔdaan n'atar gyaa me nkyɛn, na oguanee puei.
19. Na aber a no wura tsee ne yer ne nsɛm a ɔkaa kyerɛɛ no dɛ, Mbrɛ w'akowaa ayɛ me nye yi no; no bo fuuw kɛsenara.
20. Na Josef no wura faa no dze no kɔtoo efiadze, beebi mbrɛ ɔhen n'adaduafo gu no: na ɔdaa efiadze hɔ.
21. Na EWURADZE dzii Josef n'ekyir, na ɔdoom no, na ɔmaa onyaa efiadzehwɛfo no n'enyim enyimnyam.
22. Na efiadzehwɛfo no dze adaduafo a wɔwɔ efiadze hɔ no nyinara hyɛɛ Josef ne nsa; na biribiara a wɔyɛɛ no wɔ hɔ no, ɔnoara na ɔhwɛe.
23. Efiadzehwɛfo no annhaw no ho wɔ dza ɔdze hyɛɛ ne nsa mu no mu biara ho, osiandɛ EWURADZE nye no nam; na biribiara a ɔyɛe no, EWURADZE maa ɔyɛɛ prɔmprɔm.

## Tsir 40

1. Na ɔbaa dɛ iyinom ekyir no, Egypthen ne nsahyɛfo nye ne paanootofo no foom hɔn wura Egypthen no.
2. Na Farao no bo fuuw n'asomfo beenu no, nsahyɛfo panyin no, nye paanootofo panyin no.
3. Na ɔdze hɔn koguu efiadze wɔ abrafohen no ne fie, wɔ efiadze beebi mbrɛ Josef da no no mu.
4. Na abrafohen no dze hɔn hyɛɛ Josef ne nsa, na ɔsoom hɔn: na wɔkyɛɛr efiadze hɔ mber kakra.
5. Na hɔn beenu nyina sosoo daa, anafua da kor a ɔsor obiara ne daa, nye ne nkyerɛasee.
6. Na Josef baa hɔn nkyɛn anapa no, obohun hɔn dɛ wɔabombɔm.
7. Na obisaa Farao n'asomfo a wɔnye no gu efiadze hɔ no dɛ, ɔyɛ dɛn na ndɛ hom abombɔm dɛm yi?
8. Na wɔsee no dɛ, Yɛasoso daa, naaso yennya obi ma ɔnnkyerɛ hɛn ase. Na Josef see hɔn dɛ, Ana nnyɛ Nyankopɔn na ɔma nkyerɛase bi a? Meserɛ hom, hom nka nkyerɛ me.
9. Na nsahyɛfo panyin no kaa n'adaaso kyerɛɛ Josef, na ɔsee no dɛ, M'adaaso mu, hwɛ, wenyindua si m'enyim;
10. na nkorbata ebiasa wɔ wenyindua no ho: na ɔyɛ dɛ ɔafefɛw, na ɔabɔ nhyiren; na no do nsiansiaw asow wenyinamba a ɔaber:
11. na Farao no kɔɔpow kitsa me nsamu, na metsetseew wenyinamba no, na mikyii guu Farao no kɔɔpow mu, na medze kɔɔpow no hyɛɛ Farao ne nsa.
12. Na Josef see no dɛ, Ne nkyerɛase nye yi; nkorbata ebiasa no ɔyɛ ndaansa.
13. Aka ndaansa ma Farao eyi wo efi ha na ɔama ekedzi wo dzibew bio: na edze Farao no kɔɔpow bɛhyɛ ne nsa, dɛ nkyɛ kan no a eyɛ ne nsahyɛfo no.
14. Na sɛ inya beebi si a, ɔno kaa me, na yɛ me ayamuyie, meserɛ wo, na bɔ me dzin kyerɛ Farao, na beyi me fi dan yi mu:
15. na owia na wowiaa me wɔ Hebriwfo asaase do: na ha so mennyɛɛ biribiara a ɔsɛ dɛ wɔdze me to efiadze.
16. Na aber a paanootofo panyin no hun dɛ nkyerɛase no ye no, ɔsee Josef dɛ, Mo so m'adaaso mu no, muhun dɛ paanoo fufuw nkɛntsɛn ebiasa sisi m'etsifi:
17. na kɛntsɛn a odzi sor no adɔkɔdɔkɔdze a wɔto ma Farao nyinara bi wɔ mu; na nnoma ridzi no kɛntsɛn no mu wɔ m'etsifi.
18. Na Josef buae na ɔsee dɛ, Ne nkyerɛase nye yi: nkɛntsɛn ebiasa no yɛ ndaansa:
19. na aka ndaansa ma Farao eyi wo tsir wɔ wo do, na wɔasɛn wo wɔ dua do ma nnoma edzi wo nam efi wo ho.
20. Na ɔbaa dɛ ne ndaansa no a ɔyɛ Farao n'awoda no, ɔtoo pon maa no nkowaa nyinara: na oyii nsahyɛfo panyin no nye paanootofo panyin no fii efiadze dze hɔn baa no nkowaa no enyim.
21. Na ɔmaa nsahyɛfo panyin no sanee yɛɛ ne nsahyɛdwuma no bio; na ɔdze kɔɔpow no hyɛɛ Farao ne nsa:
22. na paanootofo panyin no dze, ɔsɛɛn no: dɛ mbrɛ Josef kyerɛɛ hɔn ase no ara.
23. Naaso nsahyɛfo panyin no annkaa Josef, na no werɛ fiir no.

## Tsir 41

1. Na ɔbaa dɛ mfe ebien ekyir no, Farao soo daa: na ohun dɛ nna ogyina esutsen Nael no ho.
2. Na ohun dɛ anantwiber esuon a hɔn ho yɛ fɛw na wɔadɔ seradze, fi esutsen no mu puei; na wobedzidzii wɔ sar no do.
3. Na hwɛ, anantwiber esuon afofor so fi esutsen no mu dzi hɔn ekyir puei a hɔn ho yɛ tantan na wɔafomfɔn; na wobegyinaa anantwiber esuon no nkyɛn wɔ esutsen no no kɔn do.
4. Na anantwiber esuon a hɔn ho yɛ tantan na wɔafomfɔn no, memeen anantwiber esuon a hɔn ho yɛ fɛw na wɔadodɔ seradze no. Nna Farao nyanee.
5. Na ɔdae na ɔsoo daa bio: na ohun dɛ, eburow mbɛtsem esuon efifir eburonan kor do, amaama na oye.
6. Na hwɛ, mbɛtsem esuon a ɔyɛ nkɔkɔr na boka mframa enyinyam no fifirii dzii hɔn ekyir.
7. Na mbɛtsem nkɔkɔr no memeen mbɛtsem esuon a eburow wɔ mu na ɔyɛ amaama no. Na Farao nyanee, na, hwɛ, adaaso a.
8. Na ɔbaa dɛ anapa no, n'ahom annka noho; na ɔsomae ma wɔkɛfrɛfrɛɛ Egypt nkongyaayifo nyinara, nye enyansafo a wɔwɔ hɔ nyinara ma wɔbae: na Farao kaa n'adaaso no kyerɛɛ hɔn; naaso obiara enntum annkyerɛ ase annkyerɛ no.
9. Nna nsahyɛfo panyin no kaa kyerɛɛ Farao dɛ, Mekaa mo mfom ndɛ:
10. Farao no bo fuuw no nkowaa, emi nye paanootofo panyin no: na ɔdze hɛn koguu efiadze wɔ abrafohen no ne fie,
11. na yɛsosoo daa anafua da kor, emi nye paanotonyi no; a ɔsor obiara ne daa nye mbrɛ ne nkyerɛase tse.
12. Na yɛkaa kyerɛɛ Hebriwnyi aberantsɛ bi, abrafohen no n'akowaa a nna ɔnye hɛn wɔ hɔ no, na ɔkyerɛɛ hɛn daa no ase; dɛ mbrɛ ɔbaako ne daa tse no ara na ɔkyerɛɛ no ase.
13. Na ɔbaa dɛ ɔyɛɛ hɔ dɛ mbrɛ ɔkyerɛɛ hɛn ase no ara; emi emaa mikedzii me dzibew, na ɔno esɛɛn no.
14. Na Farao somae ma wɔkɛfrɛɛ Josef, na wɔyɛɛ ntsɛm dze no fii efiadze no mu hɔ puei: na osusuae, na ɔsesaa n'atar, na ɔbaa Farao hɔ.
15. Na Farao see Josef dɛ, Maso daa, na obiara nnyi hɔ a otum kyerɛ ase: na ɔwo na matse wo nka dɛ, etse daa a, ekyerɛ ase.
16. Na Josef buaa Farao dɛ, Onnyi mo mu: Nyankopɔn na ɔbɛma Farao asomdwee mbuae.
17. Na Farao kaa kyerɛɛ Josef dɛ, M'adaaso mu no, hwɛ, nna migyina esutsen Nael no kɔn do:
18. na muhun dɛ anantwiber esuon a wɔadɔ seradze na hɔn ho yɛ fɛw fi nsu no mu bae; na wobedzidzii sar no do:
19. na hwɛ, anantwiber esuon afofor so dzi hɔn ekyir bae a wɔyɛ mbɔbɔr na hɔn ho tantanntan nkamfenkamfe, a munnhun hɔn ho ne tantan ne saso wɔ Egypt asaase nyinara do da:
20. na anantwiber a wɔyɛ nkamfenkamfe na hɔn ho tantan no memeen anantwiber esuon a wɔadɔ seradze a wodzii kan no.
21. Na aber a wowiee hɔn memen no, obi ennhu dɛ woewie hɔn men: osiandɛ nna hɔn ho da ho ara yɛ tantan dɛ nkan no ara so bio. Nna minyanee.
22. Na muhun wɔ m'adaaso mu bio, na hwɛ, mbɛtsem esuon efifir eburonan kor do, amaama na oye:
23. na muhun dɛ mbɛtsem esuon a enyinyam, na ɔyɛ nkɔkɔr, na boka mframa ama woetwintwam fifirii, dzii hɔn ekyir:
24. na mbɛtsem esuon nkɔkɔr no memeen mbɛtsem esuon a oye no. Mekaa kyerɛɛ nkongyaayifo no; naaso obiara nnyi hɔ a otumii kyerɛɛ me ase.
25. Na Josef see Farao dɛ, Farao n'adaaso ebien no yɛ kor: dza Nyankopɔn rebɛyɛ na oeyi akyerɛ Farao no.
26. Anantwiber pa esuon no yɛ mfe esuon; na mbɛtsem pa esuon no yɛ mfe esuon: daa no yɛ kor.
27. Na anantwiber esuon a wɔafomfɔn na hɔn ho yɛ tantan no a wodzii hɔn ekyir bae no, yɛ ɔkɔm mfe esuon, mbɛtsem esuon nkɔkɔr a boka mframa ama enyinyam no so dɛmara; ɔbɛyɛ ɔkɔm mfe esuon.
28. Ɔno nye asɛm a mekaa mekyerɛɛ Farao no; dɛ dza Nyankopɔn rebɛyɛ nna oeyi akyerɛ Farao no.
29. Hwɛ, mfe esuon reba a edziban piinara bɛba Egypt asaase nyinara do:
30. na ɔno n'ekyir no nna ɔkɔm mfe esuon bɔsoɛr; na werɛ befir edziban pii no nyinara wɔ Egypt asaase do; na ɔkɔm no bɛhyew asaase no;
31. na osian ɔkɔm a odzi ekyir no ntsi wɔnnkɛkaa edziban pii no wɔ asaase no do; osiandɛ no mu bɛyɛ dzen dodow.
32. Na sɛ adaaso no yɛɛ mbɔho ebien maa Farao a, nna ne siantsir nye dɛ, Nyankopɔn esi no pi, na Nyankopɔn bɛma ayɛ hɔ ntsɛntsɛm.
33. Dɛm ntsi afei wɔmma Farao nhwehwɛ nyimpa a ɔyɛ ɔbadwembanyi nye onyansafo, na ɔnyɛ no panyin wɔ Egypt asaase do.
34. Wɔmma Farao nyɛ iyi, na ɔnhyehyɛ ahwɛdofo wɔ asaase no do, na wɔngyegye Egypt asaase do edziban no mbumu enum enum wɔ mfe esuon a edziban pii wɔ mu no mu.
35. Na wɔmma wɔmboaboa mfe pa a ɔreba yi no mu edziban nyinara ano, na wɔmfa eburow nhyehyɛ asan do wɔ Farao ne nsa ase, ma ɔnyɛ edziban wɔ nkurow no mu, na wɔmfa nsie.
36. Na edziban no bɛyɛ dza wɔakora ama asaase no dze esie ɔkɔm mfe esuon a ɔbɛba Egypt asaase do no; amma asaase no aannsɛɛ wɔ ɔkɔm no mu.
37. Na asɛm no yɛɛ Farao nye no nkowaa nyinara dɛw.
38. Na Farao see no nkowaa dɛ, Ana yebenya nyimpa a ɔtse dɛ oyi, nyimpa a Nyankopɔn no sunsum wɔ no mu yi?
39. Na Farao see Josef dɛ, Susuampa dɛ Nyankopɔn dze iyi nyinara akyerɛ wo yi, obiara nnyi hɔ a ɔyɛ ɔbadwembanyi nye onyansafo dɛ ɔwo:
40. ɔwo na ebɔhwɛ me fi yi do, na dza ebɛka no, dza me man nyinara bedzi do nye no; gyedɛ ahengua no nkotsee na medze mebɛsen wo.
41. Na Farao see Josef dɛ, Hwɛ, mayɛ wo Egypt asaase nyinara do panyin.
42. Na Farao worɔɔw no nsɔwanonkaba wɔ ne nsa, na ɔdze hyɛɛ Josef ne nsa, na ɔhyɛɛ no ndwera pa ntar, na ɔdze sika ntweaban too no kɔn mu;
43. na ɔmaa ɔtsenaa ne tseaseanam a otsia ebien no mu; na wɔpaa mu wɔ n'enyim dɛ, Obiara mbu nkotodwe; na ɔyɛɛ no Egypt asaase nyinara do panyin.
44. Na Farao see Josef dɛ, Emi nye Farao, na obiara nnkokwetsir wo ayɛ biribiara wɔ Egypt asaase nyinara do.
45. Na Farao frɛɛ Josef ne dzin Zafenat-panea; na ɔdze On ɔsɔfo Potifera ne babaa Asenat maa no awar.
46. Na aber a Josef kopuee Egypthen Farao n'enyim no, nna oedzi mfe eduasa. Na Josef fii Farao n'enyim, na okekyimaa Egypt asaase nyinara do.
47. Na bafuu mfe esuon no mu no, edziban baa asaase no do ma obuu do.
48. Na ɔboaboaa mfe esuon edziban a ɔbaa Egypt asaase do no nyinara ano, na ɔdze siesiee nkurow no mu: nhaban a wɔabɔ nkurow no nyinara ho aprɔw no mu edziban na ɔdze siesiee nkurow no mu.
49. Na Josef boaboaa eburow ano dɛ mpoano anhwea; ɔdɔɔ so dodow, ma nkyii ogyaa kan mpo; osiandɛ wobu ano a ɔnnyɛ yie.
50. Wɔwoo mba beenu maa Josef ansaana ɔkɔm afe no rudu, hɔn a On ɔsɔfo Potifera ne babaa Asenat woo hɔn maa no no a.
51. Na Josef frɛɛ abakan no ne dzin Manaasɛ: Na ɔsee dɛ, Nyankopɔn ama mo werɛ efir me berɛ nyinara, nye m'egya fie nyinara.
52. Na nyia otsia ebien no ɔfrɛɛ ne dzin Efraim: osiandɛ ɔsee dɛ Nyankopɔn ama mawo wɔ amandzehu asaase no do.
53. Na ndɔbaa pii a ɔbaa Egypt asaase do mfe esuon no bɔɔ adze.
54. Na ɔkɔm mfe esuon hyɛɛ ase dɛ ɔreba, dɛ mbrɛ Josef see no ara; na ɔkɔm baa asaase nyinara do: nna Egypt asaase nyinara do dze, edziban wɔ hɔ.
55. Na ɔkɔm kaa Egypt asaase nyinara no, ɔman no sui tɔɔ Farao do gyee edziban: na Farao see Egyptfo no nyinara dɛ, Hom nkɔ Josef hɔ; dza ɔbɛse hom no, hom nyɛ.
56. Na ɔkɔm no baa asaase nyinara do, na Josef buebuee mbrɛ edziban wɔ no nyinara, na ɔtɔnee maa Egyptfo no; na ɔkɔm no mu yɛɛ dzen wɔ Egypt asaase do.
57. Na aman nyinara baa Josef hɔ wɔ Egypt bɔtɔɔ eburow; osiandɛ ɔkɔm no mu yɛɛ dzen wɔ asaase nyinara do.

## Tsir 42

1. Afei Jakob tsee dɛ eburow wɔ Egypt, na ɔsee ne mbabanyin no dɛ, ɔyɛ dɛn na hom hwehwɛɛhwɛ hom enyim nkorkor yi?
2. Na ɔsee dɛ, Hom nhwɛ, matse dɛ eburow wɔ Egypt: hom nkɔ hɔ na hom nkɔtɔ bi wɔ hɔ mbrɛ hɛn; ama yaatsena ase, na yeennwu.
3. Na Josef no nuanom du no kɔr Egypt dɛ wɔrokɔtɔ eburow;
4. na Josef no nua Benjamin dze, Jakob amma ɔannye no nuanom no annkɔ; na ɔsee dɛ, Bɛyɛ na mbusu bi ato no.
5. Na Israel ne mba no foraforaa hɔn a wɔbae no hɔn mu baa atɔ; osiandɛ nna ɔkɔm no esi Keenan asaase do.
6. Nna Josef na ɔyɛ asaase no do ambrado; ɔno na ɔtɔn edziban ma asaase no do nkorɔfo nyinara: na Josef no nuanom no bae, na wɔbɔbɔɔ hɔn mu adze maa no dze hɔn enyim bumboom famu.
7. Na Josef hun no nuanom no, ohun hɔn, na ɔyɛɛ noho ɔhɔho wɔ hɔn enyim, na ɔnye hɔn kasaa ebufuw do. Obisaa hɔn dɛ, Hom fi hen bae? Na wɔsee dɛ, Yefi Keenan asaase do bɔtɔɔ edziban.
8. Na Josef hun no nuanom no, na hɔn dze, woennhu no.
9. Na Josef kaa daa a ɔsosoo no hɔn ho no, na ɔsee hɔn dɛ, Hom yɛ akwanserafo; asaase yi n'adagyaw na hom bae bɔhwɛe.
10. Na wɔsee no dɛ, Dabida, mo wura, na wo nkowaa bae dɛ wɔrobɔtɔ edziban.
11. Hɛn nyinara yɛ nyimpa kor mba; yɛyɛ anokwafo, wo nkowaa nnyɛ akwanserafo bi.
12. Na ɔsee hɔn dɛ, Dabida, na asaase yi n'adagyaw na hom bae bɔhwɛe.
13. Na wɔsee dɛ, Wo nkowaa yɛ enuanom duebien, nyimpa baako mba wɔ Keenan asaase do; na hwɛ, ɔkaekyir no mpo wɔ hɛn egya nkyɛn ndɛ ara, na ɔbaako na onnyi hɔ.
14. Na Josef see hɔn dɛ, Iyi ntsi na mekaa kyerɛɛ hom dɛ, Hom yɛ akwanserafo no.
15. Dza wɔdze bɔsɔ hom ahwɛ nye yi: dɛ Farao tse ase yi hom nnkefi ha akɔ, gyedɛ hom nua kakraba no aba ha ana.
16. Hom nsoma hom mu baako ma ɔnkɛfa hom nua no mbra, na hom dze, wɔdze hom bogu efiadze ama wɔaasɔ hom nsɛm ahwɛ, dɛ nokwar wɔ hom mu anaa: annyɛ dɛm dze a, na ɔno dɛ Farao tse ase yi ampaara hom yɛ akwanserafo.
17. Na ɔdze hɔn nyinara koguu efiadze ndaansa.
18. Na ne ndaansa no Josef see hɔn dɛ, Hom nyɛ yi, na hom ntsena ase; osiandɛ musuro Nyankopɔn:
19. sɛ hom yɛ anokwafo a, ɔno wɔmma wɔnkyekyer hom nuanom mu baako wɔ efiadze mbrɛ hom da yi; na hom dze, hom nkɔ, hom nkɔsoa eburow nkɔ, wɔ hom efiefi kɔm ntsi:
20. na wɔnkɛfa hom nua kakraba no mbrɛ me; nna mubohu dɛ hom nsɛm yɛ nokwar, na hom nnkowu. Na wɔyɛɛ dɛm.
21. Na wɔsesee hɔnho dɛ, Yedzi hɛn nua no ho fɔ ampaara, dɛ hɛnara yehun n'ahohiahia wɔ aber a ɔrototɔ serɛ hɛn no, na yeenntsie; dɛm ntsi na dɛm ahohiahia yi aba hɛn do yi.
22. Na Reuben buaa hɔn dɛ, Mannka annkyerɛ hom dɛ, Mma hom nnyɛ bɔn nntsia abofra no; na hom enntsie? Dɛm ntsi hwɛ, no bɔgyaa na wɔrohwehwɛ yi., #Gye 37.21
23. Nna wonnyim dɛ Josef tse kasa no ase; osiandɛ oyianofo gyina hɔn ntamu.
24. Na ɔdaan noho fii hɔn nkyɛn, na okosui; na ɔsanee baa hɔn nkyɛn, na ɔbɛkasaa kyerɛɛ hɔn, na oyii Simeon wɔ hɔn mu, na ɔkyekyeer no wɔ hɔn enyim hɔ.
25. Na Josef hyɛɛ dɛ wɔmfa eburow nhyehyɛ hɔn nkotoku amaama, na wɔmfa hɔn nyinara hɔn sika nhyehyɛ hɔn nkotoku mu nkorkor, na wɔmma hɔn kwan mu edziban: na wɔyɛɛ hɔn dɛm.
26. Na wɔdze hɔn eburow no soasoaa hɔn nsoasopɔnkɔ, na wosii mu fii hɔ.
27. Na hɔn mu baako saan no kotoku dɛ ɔrema n'asoasopɔnkɔ edziban wɔ asoɛe no, ohun dɛ ne sika no hyɛ no kotoku ano.
28. Na ɔsee no nuanom no dɛ, Wɔdze me sika asan ama me; hwɛ, ɔhyɛ mo kotoku mu: na hɔn akoma tutui, na wɔdze ahopopo sesee hɔnho dɛ, Ebɛnadze na Nyankopɔn ayɛ hɛn yi?
29. Na wɔbaa hɔn egya Jakob hɔ wɔ Keenan asaase do, na wɔbɛkaa dza ɔbaa hɔn do nyinara kyerɛɛ no dɛ,
30. banyin no a ɔyɛ asaase no wura no nye hɛn kasaa ebufuw do, na ɔfaa hɛn dɛ yɛyɛ ɔman no ho akwanserafo:
31. na yɛsee no dɛ, Yɛyɛ anokwafo; na yɛnnyɛ akwanserafo.
32. Yɛyɛ enuanom duebien, egyamba; ɔbaako na onnyi hɔ, na ekumaba no wɔ hɛn egya nkyɛn wɔ Keenan asaase do ndɛ ara.
33. Na banyin no, mekyerɛ asaase wura no, see hɛn dɛ, Dza medze bohu dɛ hom yɛ anokwafo nye yi; hom ndan hom nuanom mu baako ngya me nkyɛn, na hom mfa eburow nkɔ, wɔ hom efiefi kɔm ntsi, na hom nkɔ hom kwan:
34. na hom nkɛfa hom nua kakraba no mbrɛ me: nna mubohu dɛ hom nnyɛ akwanserafo, na dɛ hom yɛ anokwafo: nna mibeyi hom nua no ama hom, na hom edzi gua wɔ asaase yi do.
35. Na ɔbaa dɛ wohuehuee hɔn nkotoku mu eburow no, nna nyimpa biara ne sikaboa wɔ no kotoku mu: na aber a hɔn nye hɔn egya hun hɔn sika mboaba no, hɔn akoma tui.
36. Ma hɔn egya Jakob see hɔn dɛ, Emi na hom ama mahwer me mba: Josef nnyi hɔ, na Simeon nnyi hɔ, na hom rebɛfa Benjamin so akɔ: iyi nyinara aba mo do.
37. Na Reuben kaa kyerɛɛ n'egya dɛ, Sɛ mammfa no ammbrɛ wo bio a, ku me mbabanyin beenu no: fa no hyɛ me nsa, na medze no bɛbrɛ wo bio.
38. Na ɔsee dɛ, Me ba nnkɛnye hom akɔ; osiandɛ no nua ewu, na aka no nko: sɛ mbusu bi ba no do wɔ kwan a wɔnam mu rokɔ no mu a, ɔno hom dze mo gon nam awerɛhow mu bɔkɔ nda mu.

## Tsir 43

1. Na ɔkɔm no mu yɛɛ dzen wɔ asaase no do.
2. Na ɔbaa dɛ, aber a wowiee eburow a wɔdze fi Egypt bae no dzi no, hɔn egya see hɔn dɛ, Hom nkɔ bio, hom nkɔtɔ edziban kakra mbrɛ hɛn.
3. Na Juda kaa kyerɛɛ no dɛ, banyin no paa mu ara kaa kyerɛɛ hɛn dɛ, Hom runnhu m'enyim, gyedɛ hom nua no ka hom ho.
4. Sɛ ebɛma hɛn nua no nye hɛn akɔ a, nna yɛbɔkɔ na yɛakɔtɔ edziban abrɛ wo:
5. na sɛ ennkɛma ɔaka hɛn ho dze a, ɔno yɛronnkɔ: osiandɛ banyin no see hɛn dɛ, Mma hom nnsi m'enyim, gyedɛ hom nua no ka hom ho.
6. Na Israel see dɛ, ɔyɛ dɛn ntsi na hom nye me dzi no bɔn dɛm, dɛ hom kaa kyerɛɛ banyin no dɛ hom wɔ nua bi so?
7. Na wɔsee dɛ, ɔbarimba no bisaa hɛn ntsɛmara wɔ hɛnara hɛnho, nye hɛn ebusuafo ho, dɛ, Ana hom egya da ho tse ase? Hom wɔ nua bi so a? Na mbrɛ nsɛm yi tse no ara na hɛn so yeyii no ano. Ana hɛn so yenyim dɛ ɔreyɛ na ɔase dɛ, Wɔnkɛfa hom nua no mbra?
8. Na Juda see n'egya Israel dɛ, Ma abofra no nye me nkɔ, na yɛbɔsoɛr na yɛakɔ; ama yeenya nkwa, na yeennwu, hɛn nye ɔwo nyina, nye hɛn mbofraba so.
9. Mibedzi no ho egyinamu; hwehwɛ no me nsamu: sɛ mammfa no ammbrɛ wo, na mammfa no emmbegyina w'enyim a, ɔno wɔmma asodzi no nka mo kɔn mu daa:
10. sɛ yennkyinkyim a nkyɛ ebodu sisei, ɔyɛ dɛn ara a yɛakɔ aba mpɛn ebien.
11. Na hɔn egya Israel see hɔn dɛ, Sɛ mbrɛ ɔtse nye yi a, ɔno hom nyɛ yi; hom mfa asaase yi do ndzepa a oye no bi ngu hom ndzɛmba mu, dɛ akyɛdze nkɛma banyin no, akyenkyendur kakra, ewo kakra, eduhuam mɛɛr, nkatse, nye eduadzewa almɔnd,
12. na hom mfa sika fofor nkitsa; na sika a wɔdze sanee maa hom a wɔdze hyehyɛɛ hom nkotoku ano no, ɔno so hom mfa nkitsa bio; bi a enyi na oduaa do.
13. Hom mfa hom nua no so, na wɔnsoɛr nkɔ banyin no hɔ bio:
14. na Otumfo Nyankopɔn mma banyin no nhu hom mbɔbɔr, ama oeegyaa hom nua kor no nye Benjamin ama hom. Na emi dze, sɛ me mba fi me nsa a, nna woefi me nsa.
15. Nna nkorɔfo no faa akyɛdze no, na wɔfaa sika fofor siaan ho, nye Benjamin so; na wɔsoɛree kɔr Egypt, na wokegyinaa Josef n'enyim.
16. Na aber a Josef hun dɛ Benjamin ka hɔn ho no, ɔsee ne fie somfopanyin no dɛ, Fa mbanyin yi kɔ fie, na koku mbowa, na yɛ edziban; na mbanyin yi nye me bedzidzi ewiaber yi.
17. Na panyin no yɛɛ dɛ mbrɛ Josef see no ara; na ɔdze nkorɔfo no kɔr Josef fie.
18. Na nkorɔfo no hɔn akoma tui, osiandɛ wɔdze hɔn akɔ Josef ne fie ntsi; na wɔsee dɛ, Sika a wɔsanee dze hyehyɛɛ hɛn nkotoku mu asɔpɔn no ntsi na wɔdze hɛn aba fie yi; ama ɔaahwehwɛ biribi egyina do, na oeesuo hɛn mu, na ɔaafa hɛn ayɛ nkowaa, nye hɛn nsoasopɔnkɔ.
19. Na wopiin Josef ne fie somfopanyin no nkyɛn wɔ fi no n'abowano,
20. na wɔsee dɛ, Ao mo wura, yɛbaa ha bɔtɔɔ edziban asɔpɔn no ampa:
21. na ɔbaa dɛ, aber a yedur asoɛe, na yɛsansaan hɛn nkotoku ano no, nna, hwɛ, hɛn nyinara hɛn sika hyehyɛ hɛn nkotoku ano, hɛn sika mbrɛ ɔtow ara pɛ: na yɛdze asan aba.
22. Na yɛdze sika fofor so aba a yɛdze robɔtɔ edziban: yennyim nyia ɔdze hɛn sika no hyehyɛɛ hɛn nkotoku mu.
23. Na ɔsee dɛ, Asomdwee nka hom, mma hom nnsuro: hom Nyankopɔn, nye hom egya ne Nyankopɔn, na ɔama hom ehutudze wɔ hom nkotoku mu: me nsa kaa hom sika no. Na okeyii Simeon brɛɛ hɔn.
24. Na banyin no dze nkorɔfo no kɔr Josef fie, na ɔmaa hɔn nsu, na wɔhohoor hɔn anan ho; na ɔmaa hɔn nsoasopɔnkɔ no edziban.
25. Na wɔyɛɛ akyɛdze no krado dze tweɔɔn Josef ne mbae a ɔbaa ewiaber no: osiandɛ wɔtsee dɛ woribedzidzi wɔ hɔ.
26. Na Josef baa fie no, wɔdze akyɛdze a okitsa hɔn nsamu no kɔr dan mu kɛmaa no, na wɔkɔbɔɔ hɔn mu adze wɔ famu maa no.
27. Na obisaa hɔn honam mu, na ɔsee dɛ, Ana hom egya akɔdaa a hom kaa no ho asɛm no, no ho ye? Ana ɔda ho tse ase?
28. Na wɔsee dɛ, W'akowaa hɛn egya no ho ye, ɔda ho tse ase. Na wɔbɔɔ hɔn tsir adze, na wɔkotoow no.
29. Na ɔmaa n'enyiwa do, na ohun no nua Benjamin, ne na ba no, na obisaa dɛ, Ana hom nua kuma a hom kaa no ho asɛm kyerɛɛ me no, ɔno nye yi a? Na ɔsee dɛ, Nyankopɔn nhyira wo, me ba.
30. Na Josef no ho hiahiaa no; osiandɛ ne yamu hyehyee no wɔ no nua no ho; na ɔhwehwɛɛ beebi a obosuma esu; na ɔkɔr ne pia mu, na okosui wɔ hɔ.
31. Na ɔhohoor n'enyim, na opuei; na ɔhyɛɛ noho do, na ɔsee dɛ, Wɔmfa edziban mbesisi hɔ.
32. Na wɔdze ɔnoara nedze sii fa, na wɔdze hɔndze sisii fa, na wɔdze Egyptfo a wɔnye no dzidzi no hɔndze sisii fa; osiandɛ Egyptfo nnye Hebriwfo nndzidzi; na ɔyɛ ekyiwadze ma Egyptfo.
33. Na wɔtsenatsenaa n'enyim, abakan no dɛ mbrɛ ne panyin tse, nye ekumaba no dɛ mbrɛ n'ekumaba tse: na ɔyɛɛ nkorɔfo no nwanwa wɔ hɔn mu.
34. Na oyiyii edziban ma wɔdze fii n'enyim maa hɔn: na Benjamin dze n'edziban no boor hɔn nyinara hɔndze do mpɛn enum. Na wɔnomee, na hɔn nyinara hɔn enyi gyee.

## Tsir 44

1. Na Josef hyɛɛ ne fie somfo no dɛ, Fa edziban dodowara a nkorɔfo no botum asoa hyehyɛ hɔn nkotoku mu, na fa nyimpa biara ne sika hyɛ no kotoku ano.
2. Na fa mo kɔɔpow no, mekyerɛ me dwetɛ kɔɔpow no, hyɛ hɔn mu kakraba no no kotoku mu, nye n'eburow sika no. Na ɔyɛɛ dɛ mbrɛ Josef kae no ara.
3. Enyim tsetsewee ara na wogyaa nkorɔfo no kwan, hɔn nye hɔn nsoasopɔnkɔ.
4. Na wofii kurow no mu kɔree, na wonnyae nndur ekyirekyir no, Josef see ne somfo no dɛ, Soɛr, tsiw nkorɔfo no; na sɛ eto hɔn a, se hɔn dɛ, ɔyɛ dɛn ntsi na hom dze bɔn etua papa kaw yi?
5. Ana nnyɛ iyi na mo wura nom ano, na ɔdze hyɛ nkɔm ma ɔba mu no bi? Hom ayɛ bɔn dɛ hom ayɛ dɛm adze yi.
6. Na ɔtoo hɔn, na ɔkaa nsɛm yi kyerɛɛ hɔn.
7. Na wɔsee no dɛ, ɔyɛ dɛn ntsi na mo wura ka nsɛm a ɔtse dɛm yi? Nyankopɔn mpa ngu dɛ wo nkowaa bɛyɛ dɛm adze yi.
8. Hwɛ, sika a yehun no hɛn nkotoku mu no, yɛdze sanee fii Keenan asaase do brɛɛ wo bio: ɔbɛyɛ dɛn na yebowia dwetɛ anaa sika wɔ wo wura ne fie?
9. Wo nkowaa hɛn mu biara a ibohu no wɔ no hɔ no, ma onwu, na hɛn so yɛbɛyɛ mo wura nkowaa.
10. Na ɔsee dɛ, Nna afei wɔmma ɔnyɛ dɛ mbrɛ hom aka yi ara: nyia wobohu no no hɔ no ɔbɛyɛ m'akowaa; na hom dze, hom nndzi so.
11. Nna wɔyɛɛ no ntsɛm, na nyimpa biara soɛɛ no kotoku too famu, na nyimpa biara saan no kotoku ano.
12. Na ɔhwehwɛe, ofitsi panyin no do, na ɔdze kɛpeem kakraba no do: na wohun kɔɔpow no wɔ Benjamin no kotoku no mu.
13. Nna wosunsuaan hɔn ntar mu, na obiara dze n'adze soaa n'asoasopɔnkɔ, na wɔsanee kɔr kurow no mu.
14. Na Juda nye no nuanom no baa Josef fie; nna ɔda ho wɔ hɔ: na wɔhwehwee famu wɔ n'enyim.
15. Na Josef see hɔn dɛ, Ebɛnadze na hom ayɛ yi? Ana hom nnyim dɛ nyimpa a ɔtse dɛ emi yi mubotum dɛ mehyɛ nkɔm ma ɔba mu bi a?
16. Na Juda see dɛ, Yɛnse mo wura dɛn? Yɛnka dɛn anaadɛ yerudua dɛn asan hɛnho? Nyankopɔn eyi wo nkowaa hɛn emumuyɛ edzi: hwɛ, yɛyɛ mo wura no nkowaa, hɛn nye nyia wohun kɔɔpow no wɔ ne nsamu nyinara.
17. Na Josef see dɛ, Nyankopɔn mpa ngu dɛ mebɛyɛ dɛm: nyia woehu kɔɔpow no wɔ ne nsamu no, ɔnoara na ɔbɛyɛ m'akowaa; na hom dze, hom nkɔ hom egya nkyɛn wɔ asomdwee mu.
18. Nna Juda piin Josef nkyɛn, na ɔsee dɛ, Ao mo wura, meserɛ wo, ma w'akowaa nka asɛm kor wɔ mo wura n'asomu, na mma wo bo mmfuw w'akowaa: osiandɛ tserɛ woara nye Farao.
19. Mo wura bisaa no nkowaa dɛ, Ana hom wɔ egya, anaa nua bi?
20. Na yebuaa mo wura dɛ, Yɛwɔ egya, akɔdaa bi, na no nkɔdaa ba kakraba bi; na no nua ewu na ne ba a aka ara nye no nko, na n'egya dɔ no.
21. Na esee wo nkowaa dɛ, Wɔnkɛfa no mbrɛ me, ma monhwɛ no.
22. Na yɛsee mo wura dɛ, Abofra no fi n'egya nkyɛn a ɔnnkɛyɛ: na sɛ ofi n'egya nkyɛn a, n'egya bowu.
23. Na esee wo nkowaa dɛ, Gyedɛ hom nua kakraba no nye hom ba, ɔno hom nnkohu m'enyim bio.
24. Na ɔbaa dɛ yɛkɔr w'akowaa, m'egya nkyɛn no, yɛkaa mo wura ne nsɛm no kyerɛɛ no.
25. Na hɛn egya see dɛ, Hom nkɔ bio nkɔtɔ edziban kakra mbrɛ hɛn.
26. Na yɛsee dɛ, Yɛkɔ a ɔnnkɛyɛ: gyedɛ hɛn nua kakraba no ka hɛn ho, ɔno yɛbɔkɔ: osiandɛ sɛ hɛn nua kakraba no nnka hɛn ho a, ɔno yennkohu banyin no n'enyim.
27. Na w'akowaa, m'egya no see hɛn dɛ, Homara hom nyim dɛ me yer woo mba beenu maa me:
28. na baako fii me nkyɛn kɔree, na mesee dɛ, Ampaara wɔatsetsew no mu, na munnhun no ara na ɔdze ebodu ndɛ yi:
29. na sɛ hom yi oyi so wɔ me nkyɛn, na mbusu bi ba no do a, ɔno hom dze mo gon nam awerɛhow mu bɔkɔ nda mu.
30. Dɛm ntsi afei sɛ mokɔ w'akowaa, m'egya ne nkyɛn, na sɛ abofra no nnka hɛn ho a, ɔnam dɛ n'akoma da abofra no ho dodow ntsi,
31. sɛ ohu dɛ abofra no nnka hɛn ho a, ɔno obowu: nna wo nkowaa dze w'akowaa, hɛn egya no, no gon nam awerɛhow mu akɔ nda mu.
32. Na w'akowaa midzii abofra no ho egyinamu maa m'egya dɛ, Sɛ mammfa no mammbrɛ wo a, ɔno mibedzi so wɔ m'egya n'enyim daa.
33. Dɛm ntsi afei, meserɛ wo, ma w'akowaa mindzi abofra no ananmu menyɛ mo wura ɔsomfo; na ma abofra no nye no nuanom nkɔ.
34. Na mibesi no dɛn na makɔ m'egya nkyɛn, ber a abofra no nnka mo ho? Bɛyɛ na mehu mbusu a ɔbɛba m'egya no do.

## Tsir 45

1. Nna afei Josef hyɛ noho do a ɔnnyɛ yie, wɔ hɔn a wogyinagyina ne nkyɛn no nyinara hɔn enyim; na ɔkaa mu dɛ, Wɔmma nkorɔfo nyinara mfi me nkyɛn mfi. Na aber a Josef riyi noho edzi akyerɛ no nuanom no, nna obiara nngyina ne nkyɛn.
2. Na ɔmaa ne ndze do sui: na Egyptfo no tsee, na Farao fiefo tsee.
3. Na Josef see no nuanom no dɛ, Emi nye Josef; ana m'egya da ho tse ase? Na no nuanom no enntum emmbua no; osiandɛ hɔn ho popoe wɔ n'enyim.
4. Na Josef see no nuanom no dɛ, Meserɛ hom, wompin me nkyɛn. Na wopinii. Na ɔsee dɛ, Emi nye hom nua Josef a hom tɔɔn no baa Egypt no.
5. Na afei mma ɔnnyɛ hom yaw, na mma hom bo mmfufuw hom ho so, dɛ hom tɔɔn me baa ha: osiandɛ Nyankopɔn na ɔsomaa me ma midzii hom enyim kan, ama maabɛgye nkwa.
6. Osiandɛ ɔkɔm esi asaase yi do mfe ebien nye yi: na mfe enum so aka a adɔw nye buber so nnyi mu.
7. Na Nyankopɔn somaa me ma midzii hom enyim kan ama maabɔkora edzinkaa bi ama hom wɔ asaase do, na medze ɔgye kɛsenara agye hom nkwa.
8. Dɛm ntsi afei, nnyɛ hom bi na wɔsomaa me wɔ ha, na Nyankopɔn a: na ɔayɛ me Farao n'egya, na ne fi nyinara wura na Egypt asaase nyinara do panyin.
9. Hom nka hom ho nkɔ m'egya hɔ, na wɔnkɛse no dɛ, Mbrɛ wo ba Josef se nye yi, Nyankopɔn ayɛ me Egypt nyinara wura: bra me nkyɛn, mma nnkyinkyim:
10. Na bɛtsena Gosen asaase do, na bɛn me, ɔwo, nye wo mba, nye wo mbanananom, nye wo nguan, nye w'anantwi, nye dza ewɔ nyinara:
11. na mobɔhwɛ wo wɔ hɔ; na aka ɔkɔm mfe enum so; bɛyɛ na ehia, ɔwo, nye wo fidua, nye dza ewɔ nyinara.
12. Na hwɛ, hom enyiwa tua, na mo nua Benjamin so n'enyiwa tua, dɛ m'ano na ɔrekasa kyerɛ hom yi.
13. Na hom nkɛka m'enyimnyam a mowɔ no wɔ Egypt nyinara no ho asɛm nkyerɛ m'egya, na dza hom ehu no nyinara; na hom nyɛ ntsɛm nkɛfa m'egya mbra ha.
14. Na ɔbaar no nua Benjamin no kɔn, na osui; na Benjamin so sui wɔ no kɔn ho.
15. Na ɔfefeew no nuanom nyinara hɔn ano, na ɔdzedze hɔn mu sui: na n'ekyir no no nuanom no nye no kasae.
16. Na wɔtsee nka wɔ Farao fie dɛ, Josef no nuanom aba: na Farao nye no nkowaa enyi gyee papa.
17. Na Farao see Josef dɛ, Se wo nuanom no dɛ, Iyi na hom nyɛ: hom mfa ndzɛmba nsoasoa hom mbowa no, na hom nkɔ, hom nsan nkɔ Keenan asaase do;
18. na hom nkɛfa hom egya nye hom fifo, na hom mbra me nkyɛn: na mebɛma hom Egypt asaase no mu dza oye, na hom bedzi asaase no do ndzepa.
19. Afei se hɔn dɛ, iyi na hom nyɛ; hom mfa ntseaseanam wɔ Egypt asaase do nkɛfa hom mbofraba, nye hom yernom na hom egya ma wɔmbra.
20. Eso mma hom mma hom ndzɛmba ho nnhia hom; na dza oye wɔ Egypt asaase do nyinara yɛ homdze.
21. Na Israel ne mba no yɛɛ dɛm: na Josef maa hɔn ntseaseanam, dɛ mbrɛ Farao hyɛe no ara, na ɔmaa hɔn kwan mu edziban.
22. Ɔmaa hɔn nyinara ntar nsakyerho nkorkor; na Benjamin dze, ɔmaa no ndwetɛbona ahaasa, nye ntar nsakyerho enum.
23. Na dza ɔdze kɛmaa n'egya nye yi; nsoasopɔnkɔ du a wɔsoso Egypt ndzɛmba pa, nye nsoasopɔnkɔber du a wɔsoso eburow, nye boodoo, nye edzidzidze a n'egya bedzi no wɔ kwan mu.
24. Nna ogyaa no nuanom no kwan, na wosii mu na ɔsee hɔn dɛ, Hom nhwɛ mma hom aannka yaw wɔ kwan mu.
25. Na wofii Egypt kɔree, na wɔbaa hɔn egya Jakob nkyɛn wɔ Keenan asaase do.
26. Na wɔkaa kyerɛɛ no dɛ, Josef da ho tse ase, na ɔno nye Egypt asaase nyinara do panyin. Na bobor boor no, osiandɛ ɔanngye hɔn enndzi.
27. Na wɔkaa Josef ne nsɛm a ɔkaa kyerɛɛ hɔn no nyinara kyerɛɛ no: na aber a ohun ntseaseanam a Josef maa wɔdze kɔree dɛ wɔmfa nkɛfa no no, nna hɔn egya Jakob n'akoma tɔɔ ne yamu:
28. na Israel see dɛ, ɔdɔɔ so ma me; me ba Josef da ho tse ase: mobɔkɔ mekohu no ana mewu.

## Tsir 46

1. Na Israel faa dza ɔwɔ nyinara sii mu, na ɔbaa Beer-seba, na ɔbɔɔ afɔr maa n'egya Isaak ne Nyankopɔn.
2. Na Nyankopɔn kasaa kyerɛɛ Israel wɔ anafua nyikyerɛ mu, na ɔfrɛɛ no, Jakob, Jakob, na ɔsee dɛ, Emi nye yi.
3. Na ɔsee dɛ, Emi nye Nyankopɔn, w'egya ne Nyankopɔn: mma nnsuro dɛ ebɔkɔ Egypt; na mebɛyɛ wo ɔman kɛse wɔ hɔ:
4. menye wo bɔkɔ Egypt; na medze wo efi hɔ aba bio so ampaara: na Josef dze n'abaw mu na ibowu ada.
5. Na Jakob soɛree fii Beer-seba: na Israel ne mba no twuuw hɔn egya Jakob, nye hɔn mbofraba, nye hɔn yernom, wɔ ntseaseanam a Farao maa wɔdze baa dɛ wɔmfa mbɛfa no no mu.
6. Na wɔfaa hɔn mbowa, nye hɔn ahodze a wonyaa no wɔ Keenan asaase do no, na wɔbaa Egypt, Jakob nye n'asefo nyinara a wɔka no ho:
7. ne mbabanyin, nye ne mbabanyin hɔn mbabanyin ka no ho, ne mbabaa nye ne mbabanyin hɔn mbabaa, nye n'asefo nyinara na wɔka no ho na ɔnye hɔn baa Egypt.
8. Na Israel ne mba a wɔbaa Egypt no hɔn edzin nye yi, Jakob nye ne mbabanyin: Jakob n'abakan Reuben.
9. Na Reuben ne mbabanyin; Hanok, Pallu, Hezron, nye Karmi.
10. Na Simeon ne mbabanyin; Jemuel, Jamin, Ohad, Jakin, Zohar, nye Saul, Keenannyi ɔbaa bi ne ba no.
11. Na Levi ne mbabanyin; Gerson, Kohat, nye Merari.
12. Na Juda ne mbabanyin; Er, Onan, Sela, Perez, nye Zera: mbom Er nye Onan dze, wowuu Keenan asaase do. Na Perez ne mbabanyin nye Hezron na Hamul.
13. Na Isakar ne mbabanyin; Tola, Puva, Iob, nye Simron.
14. Na Zebulun ne mbabanyin; Sered, Elon, nye Jaleel.
15. Woyinom nye Leah ne mbabanyin a ɔwoo hɔn maa Jakob wɔ Paddan-aram nye ne babaa Dina: ne mbabanyin nye ne mbabaa nyinara yɛ akra eduasa ebiasa.
16. Na Gad ne mbabanyin; Zifion, Hagi, Suni, Ezbon, Eri, Arodi, nye Areli.
17. Aser ne mbabanyin; Imna, Isva, Isvi, Beria, nye hɔn akyerɛbaa Sera: na Beria ne mbabanyin; Heber, nye Malkiel.
18. Woyinom nye Zilpa a Laban dze no maa ne babaa Leah no ne mbabanyin, na woyinom na ɔwoo hɔn maa Jakob; wɔyɛ akra duesia.
19. Jakob ne yer Rahel ne mbabanyin; Josef nye Benjamin.
20. Na wɔwoo Manaasɛ nye Efraim wɔ Egypt asaase do maa Josef, On ɔsɔfo Potifera ne babaa Asenat woo hɔn maa no.
21. Na Benjamin ne mbabanyin; Bela, Beker, Asbel, Gera, Naaman, Ehi, Ros, Muppim, Huppim, nye Ard.
22. Woyinom nye Rahel ne mbabanyin a wɔwoo hɔn maa Jakob: hɔn nyinara wɔyɛ akra duanan.
23. Na Dan ne babanyin nye Husim.
24. Na Naftali ne mbabanyin nye Jahzeel, Guni, Jezer, nye Sillem.
25. Woyinom nye Bilha a Laban dze no maa ne babaa Rahel no ne mbabanyin na woyinom na ɔwoo hɔn maa Jakob: hɔn nyinara wɔyɛ akra esuon.
26. Akra a wɔnye Jakob kɔr Egypt a wofi n'asen mu nyinara, sɛ Jakob ne mbabanyin hɔn yernom nnka ho a, akra no nyinara yɛ eduosia esia.
27. Na Josef ne mbabanyin a wɔwoo hɔn maa no wɔ Egypt no wɔyɛ akra beenu: Jakob ne fie akra a wɔbaa Egypt no nyinara, wɔyɛ eduosuon.
28. Na ɔsomaa Juda ma odzii n'enyim kan kɔr Josef hɔ, ama oeebedzi n'enyim akyerɛ no Gosen kwan; na wɔbaa Gosen asaase do.
29. Na Josef yɛɛ ne tseaseanam krado, na ɔkɔree kehyiaa n'egya Israel kwan wɔ Gosen; na ɔdze noho kyerɛɛ no, na ɔbaar no kɔn, na osui wɔ no kɔn ho ara ma ɔkyɛɛr kakra.
30. Na Israel see Josef dɛ, Menya mehu dɛ eda ho ara etse ase yi dze, afei mutum kɔ me nsamankyir.
31. Na Josef see no nuanom, nye n'egya ne fifo dɛ, Morokɔ na makɛka akyerɛ Farao, na mase no dɛ, Mo nuanom, nye m'egya ne fifo a wɔwɔ Keenan asaase do no aba me nkyɛn:
32. na nkorɔfo no yɛ nguanhwɛfo, na mbowa na wɔnyɛn; na wɔdze hɔn nguan, nye hɔn anantwi, nye dza wɔwɔ nyinara aba.
33. Na sɛ Farao frɛ hom, na obisa dɛ, Wɔyɛ ebɛn edwuma a?
34. Ɔno hom nse dɛ, Ofitsi hɛn mbofra mu dze bɛpem ndɛ ara wo nkowaa mbowa ara na yɛnyɛn, hɛn, nye hɛn egyanom nyinara: ama hom aatsena Gosen asaase do; osiandɛ oguanhwɛfo biara yɛ ekyiwadze ma Egyptfo; wɔnye nguanhwɛfo nndzi afora.

## Tsir 47

1. Na Josef sii mu kɔr fie na ɔkɛkaa kyerɛɛ Farao, na ɔsee dɛ, M'egya nye mo nuanom, hɔn nguan, hɔn anantwi, nye dza wɔwɔ nyinara, fi Keenan asaase do aba; na, wɔwɔ Gosen asaase do.
2. Na ɔfaa no nuanom no hɔn mu beenum, na ɔdze hɔn kɛkyerɛɛ Farao.
3. Na Farao bisaa no nuanom no dɛ, Wɔyɛ ebɛn edwuma? Na wɔsee Farao dɛ, Wo nkowaa yɛyɛ nguanhwɛfo, hɛn nye hɛn egyanom nyina.
4. Na wɔsee Farao dɛ, Yɛaba dɛ yɛrebɛtsena asaase yi do; na wo nkowaa hɔn nguan nnya edzidzibea; osiandɛ ɔkɔm no mu ayɛ dzen wɔ Keenan asaase do: dɛm ntsi afei, yɛserɛ wo, ma wo nkowaa ntsena Gosen asaase do.
5. Na Farao kaa kyerɛɛ Josef dɛ, W'egya nye wo nuanom aba wo nkyɛn:
6. Egypt asaase da w'enyim; asaase no mu mbrɛ oye no na ma w'egya nye wo nuanom ntsena; ma wɔntsena Gosen asaase do: na sɛ inyim hɔn mu bi a wɔyɛ mbɔdzembɔfo a, ɔno yɛ hɔn mo mbowa do ahwɛfo.
7. Na Josef dze n'egya Jakob bae begyinaa Farao n'enyim: na Jakob hyiraa Farao.
8. Na Farao bisaa Jakob dɛ, Wo nkwa nda mu mfe yɛ ahen?
9. Na Jakob see Farao dɛ, M'akwantu ne mfe nda yɛ mfe ɔha eduasa: mo nkwa ne mfe nda kumaabi na mbusu nko, na ɔnntoo m'egyanom hɔn nkwa ne mfe nda wɔ hɔn akwantu ber no mu.
10. Na Jakob hyiraa Farao, na ofii Farao n'enyim kɔree.
11. Na Josef maa n'egya nye no nuanom no tsenabew, na ɔmaa hɔn beebi wɔ Egypt asaase do, wɔ asaase no do mbrɛ oye, wɔ Rameses asaase do, dɛ mbrɛ Farao hyɛe no ara.
12. Na Josef bɔɔ n'egya, nye no nuanom, nye n'egya ne fifo nyinara akɔhoma, dɛ mbrɛ hɔn ebusua ebusua tsetsee.
13. Nna edziban nnyi asaase no do beebiara; na ɔkɔm no mu yɛɛ dzen dodoodow, ma Egypt asaase nye Keenan asaase tɔɔ bitsi wɔ ɔkɔm no ntsi.
14. Na Josef boaboaa sika a wonyaa no Egypt asaase do, nye Keenan asaase do no, eburow a wɔtɔe no ne sika no nyinara ano: na Josef dze sika no baa Farao fie.
15. Na aber a nkorɔfo ho sika nyinara sae wɔ Egypt nye Keenan asaase do no, Egyptfo no nyinara baa Josef hɔ, na wɔbɛsee dɛ, Ma hɛn edziban: na ɔbɛyɛ dɛn ntsi na yebowuwu wɔ w'enyim? Hɛn ho sika asa.
16. Na Josef see dɛ, sɛ hom ho sika asa a, hom mfa hom mbowa mma; na mebɛgye hom mbowa na mama hom bi.
17. Na wɔdze hɔn mbowa brɛɛ Josef: na Josef maa hɔn edziban dze gyee mpɔnkɔ, nye nguan, nye anantwi, nye nsoasopɔnkɔ: na ɔmaa hɔn edziban dze gyee hɔn mbowa nyinara wɔ afe no mu.
18. Na afe no bɛsenee no, wɔbaa no hɔ afe a otsia ebien no, na wɔbɛsee no dɛ, Yɛnnkɛfa esuma mo wura dɛ, hɛn sika nyinara asa; na hɛn mbowa nyinara yɛ mo wura dze; biribiara nnyi hɔ a ɔaka wɔ mo wura n'enyim, ka hɛn honam nye hɛn asaase ho;
19. ebɛnadze ntsi na yebowu w'enyim, hɛn nye hɛn asaase nyina? Fa edziban tɔ hɛn nye hɛn asaase, na hɛn nye hɛn asaase bɛyɛ asomfo ama Farao: na ma hɛn eduaba, ama yaatsena ase, na yeennwuwu, na amma asaase yi aannda pan.
20. Nna Josef tɔɔ Egypt asaase nyinara maa Farao; na Egyptfo nyinara tontɔɔn hɔn haban, osiandɛ ɔkɔm no mu yɛɛ dzen wɔ hɔn do: na asaase no bɛyɛɛ Farao dze.
21. Na nkorɔfo no dze, ɔdaan hɔn nkowaa otuu hɔn hɔ ma wɔkɛtsenatsenaa nkurow a ofi Egypt ɔhe no kurotsia kɛpem ne kurotsia no mu.
22. Asɔfo no hɔn asaase nko na ɔanntɔ: osiandɛ Farao maa asɔfo no kyɛfa bi, na wodzii hɔn kyɛfa a Farao dze maa hɔn no; dɛm ntsi wɔanntɔn hɔn asaase.
23. Nna Josef see nkorɔfo no dɛ, Hwɛ matɔ hom nye hom asaase ndɛ ama Farao: hwɛ, hom eduaba nye yi, na hom nkoduadua no wɔ asaase no do.
24. Na dza ɔbɛyɛ nye dɛ, hom dze ekuadze yi mu mbumu enum enum bɛma Farao, na anan no ayɛ homankasa homdze, ma wɔdze bi edua haban mu, na ɔayɛ hom, nye hom fifo nye hom mbofraba edziban.
25. Na wɔsee dɛ, Agye hɛn nkwa: ma yennya mo wura n'enyim enyimnyam, na yɛbɛyɛ Farao n'asomfo.
26. Na Josef dze yɛɛ mbra too hɔ wɔ Egypt asaase do ɔdze bɛpem ndɛ ara, dɛ wɔmfa mbumu enum enum mma Farao; gyedɛ asɔfo no hɔn asaase nkotsee na annyɛ Farao dze.
27. Na Israel tsenaa Egypt wɔ Gosen asaase do; na wonyaa egyapadze wɔ hɔ, na wɔwowoe, na wɔdɔɔr pii.
28. Na Jakob tsenaa Egypt asaase do mfe duesuon: na Jakob ne nda, no nkwa ne mfe, yɛɛ mfe ɔha eduanan esuon.
29. Na mber a Israel dze bowu no bɛnee no: ɔfrɛɛ ne ba Josef, na ɔsee no dɛ, Sɛ afei menya w'enyim enyimnyam a, meserɛ wo, fa wo nsa to m'aserɛ ase, na enye me ndzi no ayamuyie mu nye nokwar mu; meserɛ wo, mma nnsie me wɔ Egypt:
30. na sɛ mokɔ me nsamankyir a, ɔno soa me fi Egypt, na kesie me wɔ m'egyanom hɔn esiei. Na ɔsee dɛ, Mebɛyɛ dɛ mbrɛ aka no ara.
31. Na Jakob see dɛ, Dzi nsew kyerɛ me: nna Josef dzii nsew kyerɛɛ no. Na Israel bɔɔ no mu adze wɔ mpa no n'etsifi.

## Tsir 48

1. Na ɔbaa dɛ iyinom ekyir no, wɔkaa kyerɛɛ Josef dɛ, Hwɛ, w'egya yar: na ɔfaa ne mbabanyin beenu no, Manaasɛ nye Efraim kaa no ho.
2. Na obi kaa kyerɛɛ Jakob dɛ, Hwɛ, wo ba Josef reba wo nkyɛn: na Israel miaa n'enyi, na ɔtsenaa mpa do.
3. Na Jakob see Josef dɛ, Otumfo Nyankopɔn yii noho kyerɛɛ me wɔ Luz wɔ Keenan asaase do, na ohyiraa me, , #Gye 28.13
4. na ɔsee me dɛ, Hwɛ, mebɛma awo, na adɔr, na mebɛyɛ wo aman asafo; na medze asaase yi ama w'asefo a wobedzi w'ekyir ma wɔdze ayɛ daa egyapadze.
5. Na afei wo mba beenu a ewoo hɔn wɔ Egypt asaase do ansaana mereba wo nkyɛn wɔ Egypt no, wɔyɛ medze; Efraim nye Manaasɛ, bɛyɛ medze, dɛ Reuben nye Simeon ara so.
6. Na wo mba a hɔn ekyir ebɔwo hɔn no, na wɔbɛyɛ wodze; wɔdze hɔn nuanom dzin bɛfrɛ hɔn wɔ hɔn egyapadze mu.
7. Na emi dze, mifi Paddan mebae no, Rahel wuu m'enyim wɔ kwan mu wɔ Keenan asaase do, aber a aka ɔkwan kakraabi ma edu Efrat no: na misiee no Efrat kwan mu hɔ (ɔnoara nye Bɛtlɛhɛm).
8. Na Israel hun Josef ne mba no, na ɔsee dɛ, Woananom nye yi?
9. Na Josef see n'egya dɛ, me mba a Nyankopɔn dze hɔn ama me wɔ ha a. Na ɔsee dɛ, Meserɛ wo, fa hɔn brɛ me, ma minhyira hɔn.
10. Nna onyin dodow ntsi Israel n'enyiwa do ayɛ no nkusunkusu, ma onntum nnhu adze. Na Josef dze hɔn piin ne nkyɛn; na Israel feew hɔn ano, na ɔyɛɛ hɔn etuu.
11. Na Israel see Josef dɛ, Manndwen dɛ nkyɛ mubohu w'enyim: na hwɛ, Nyankopɔn ama mehu wo mba so.
12. Na Josef yii hɔn wɔ n'anan ntamu bae; na ɔbɔɔ no mu adze dze n'enyim boom famu.
13. Na Josef faa hɔn beenu nyina, ne nsa enyimfa dze Efraim mu wɔ Israel n'abankum, na ne nsa abankum dze Manaasɛ mu wɔ Israel n'enyimfa, na ɔdze hɔn piin ne nkyɛn.
14. Na Israel tseen ne nsa enyimfa, na ɔdze too Efraim a ɔyɛ kakraba no n'etsifi, na ɔdze ne nsa abankum too Manaasɛ n'etsifi, ɔboapa ara yɛɛ ne nsa dɛm; osiandɛ Manaasɛ nye abakan.
15. Na ohyiraa Josef, na ɔsee dɛ, Nyankopɔn no a m'egyanom Abraham nye Isaak wɔnantseew n'enyim no, Nyankopɔn no a ɔahwɛ me mo nkwaber nyinara mu ma ɔdze abɛpem ndɛ no,
16. sor abɔfo no a oeyi me efi mbusu nyinara mu no, onhyira mbofra yi: na wɔmma wɔmfa me dzin nye m'egyanom Abraham nye Isaak hɔn dzin mfrɛ hɔn; na wɔmma wonnyin wɔnyɛ ɔdodow wɔ asaase do.
17. Na aber a Josef hun dɛ n'egya dze ne nsa enyimfa ato Efraim n'etsifi no, ɔannyɛ no abodwe: na osuoo n'egya ne nsa mu dɛ oriyi wɔ Efraim n'etsifi ato Manaasɛ n'etsifi.
18. Na Josef see n'egya dɛ, ɔnntse dɛm, m'egya: na abakan no nye yi; fa wo nsa enyimfa to n'etsifi.
19. Na n'egya ammpen, na ɔsee dɛ, Minyim, me ba, minyim: ɔno so bɛyɛ ɔman, na ɔno so bɛyɛ kɛse: naaso no nua kuma bɛyɛ kɛse asen no, na n'asefo bɛyɛ amanaman pii.
20. Na ohyiraa hɔn da no see dɛ, ɔwo na Israel dze wo behyira dɛ, Nyankopɔn mma yɛ dɛ Efraim nye dɛ Manaasɛ: na ɔdze Efraim dzii Manaasɛ ne kan.
21. Na Israel see Josef dɛ, Hwɛ, muruwu: na Nyankopɔn bedzi hom ekyir, na ɔdze hom akɔ hom egyanom hɔn asaase do bio.
22. Nkyii so medze kyɛpɛn kor a ɔbor wo nuanom do a medze m'afona nye m'egyen megyee no wɔ Amorifo nsamu no ama wo.

## Tsir 49

1. Na Jakob frɛɛ ne mbabanyin, na ɔsee dɛ: Hom mboa hom ano, na menka dza ndaamba ɔbɛba hom do nkyerɛ hom.
2. Hom nhyia, na wontsie, hom Jakob mba; Na wontsie hom egya Israel.
3. Reuben, ɔwo nye m'abakan, mo tum, nye m'ahoɔdzen ahyɛse; Nyia ɔkyɛn wɔ enyidzi mu na nyia ɔkyɛn wɔ tum mu.
4. Ihihim dɛ nsu, ennkɛkyɛn; Osiandɛ efoow w'egya ne mpa: Nna iguu ho fi: efoow m'adae.
5. Simeon nye Levi wɔyɛ enuanom; Hɔn mfona yɛ enyiber akodze.
6. Ao me kra, mma mmba hɔn apam mu; M'enyimnyam, mma mmfora hɔn mboano mu; Osiandɛ hɔn ebufuw mu na wokum nyimpa, Na hɔn ahopɔw mu na wotwitwaa nantwi anantsir.
7. Ndom nka hɔn ebufuw, osiandɛ ɔyɛ hyew; Na hɔn enyiber, osiandɛ no mu yɛ dzen: Mebɛpaapaa hɔn mu wɔ Jakob mu, Na mabɔ hɔn apetse wɔ Israel mu.
8. Juda, ɔwo na wo nuanom beyi wo ayɛw: Wo nsa bɛhyɛ w'atamfo hɔn kɔn do; W'egya mba bɔbɔ hɔn mu adze wɔ w'enyim.
9. Juda yɛ ogyata ba; Abɔgyanam ara na edze enyin, me ba: ɔkotowee, obutuuw hɔ dɛ ogyata, Na dɛ ogyataber; woana na obekenyan no?
10. Ahempoma nnkefi Juda nsa, Nna mbrahyɛfo poma nnkefi n'anan ntamu, Kɛpem dɛ Siloh bɛba; Na ɔno na aman bɛyɛ setsie ama no.
11. Ɔdze n'asoasopɔnkɔba amontan wenyindua, Na n'asoasopɔnkɔber ba wɔ wenyindua pa ho; ɔahor ne ntar wɔ wenyin mu, Na n'akataho wɔ wenyinamba bɔgya mu:
12. N'enyiwa yɛ dɛnn sen nsa memen, Na numfonsu ama ne se ho ahoa fitaa.
13. Zebulun bɛtsena po berekyir: Na ɔbɛyɛ mbrɛ ahɛn gyinagyina; Na ɔnye Zidon bɔbɔ ɔhe.
14. Isakar yɛ asoaso a no ho yɛ dzen, Obutuuw nguamban ntamu:
15. Na ohun ahomgye bea dɛ oye, Na asaase no dɛ ɔyɛ fɛw; Na ɔbrɛɛ n'abatsir adze dze soae, Na ɔbɛyɛɛ ɔsomfo wɔ edwumadzen mu.
16. Dan bobua no nkorɔfo atsɛn, Dɛ Israel mbusuakuw mu kor.
17. Dan bɛyɛ ɔwɔ a ɔbew kwan mu, Ehurutsia a ɔda akwantsen, ɔsɔw ɔpɔnkɔ nantsir, na no do atsefo no obu dua n'ekyir.
18. EWURADZE, matweɔn wo nkwahosan.
19. Gad, dɔm bɛhyɛ no do: Na ɔno so bɛhyɛ hɔn etsia hɔn anantsir.
20. Aser n'edziban fi no mu bɔtɔ angoa, Na ɔbɛma ahemfo adɔkɔdɔkɔdze.
21. Naftali yɛ ɔtrɔmber a woegyaa no: ɔka ahomkasɛm.
22. Josef yɛ dua a ɔsow, Abaw a ɔsow wɔ nsunyiwa ho; No nkorbata tratra ban.
23. Egyentofo no eyi no awerɛhow kɛsenara, Na wɔatotow no, na wɔayɛ no enyienyi:
24. Na n'egyen dze ɔwɔ hɔ pintsinn, Na ne nsa n'abasa no mu yɛ dzen, ɔnam Jakob no Tumfo Kor no ne nsa do, Hɔ na oguanhwɛfo no, Israel no bo no ofi.
25. Mekyerɛ w'egya ne Nyankopɔn a ɔbɔboa wo no, Na Otumfo a ɔdze ɔsor nhyira, Bun a ɔda daadzetsirmu ne nhyira, Enumfo mu, nye yafun mu nhyira, Behyira wo no,
26. W'egya ne nhyira Akyɛn daa mbepɔw ne nhyira ɔdze kodu tsetse mbepɔw no n'ano no ho ara: ɔbɛtsena Josef n'etsifi, Nyia wɔtseew no fii no nuanom ho no n'etsifi pampamu.
27. Benjamin yɛ pataku a ɔtsetsew mbowa mu: Obedzi abɔgyanam anapa, Na ewimbir no ɔakyɛ asadze.
28. Woyinom nyinara nye Israel mbusuakuw duebien no: na iyi na hɔn egya kaa kyerɛɛ hɔn na ɔdze hyiraa hɔn no; hɔn nyinara mbrɛ hɔn nhyira tsetsee nkorkor, na ohyiraa hɔn.
29. Na Jakob hyɛɛ hɔn, na ɔsee hɔn dɛ, ɔwɔ dɛ wɔdze me kɛka mo nkorɔfo ho: wonsie me m'egyanom nkyɛn wɔ ɔbo tu a ɔwɔ Efron Hetnyi no, ne haban mu no mu,
30. wɔ ɔbo tu a ɔwɔ Makepela haban mu no a, ɔwɔ Mamre enyim, wɔ Keenan asaase do no a Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea no no mu:
31. hɔ na wosiee Abraham nye ne yer Sara; hɔ na wosiee Isaak nye ne yer Rebeka; na hɔ na misiee Leah:, #Gye 25.9
32. haban no nye ɔbo tu a ɔwɔ mu no a wɔtɔɔ no wɔ Hetmba hɔ no a.
33. Na Jakob wiee ne nsamansew a ɔhyɛɛ ne mba no ara, nna ɔkaa n'anan boaa ano dze guu mpa no do, na ogyaa no sunsum mu, na otsiiw n'egyanom wɔ samanadze.

## Tsir 50

1. Na Josef twae hwee n'egya n'enyim, na osui guu no do, na ɔfeew n'ano.
2. Na Josef hyɛɛ no nkowaa a wɔhyɛ fun edur no dɛ wɔnhyɛ n'egya akyenkyendur: na wɔhyɛɛ Israel akyenkyendur.
3. Na wɔdze adaduanan dzii ho dwuma: nna mber a wɔdze wie akyenkyendur hyɛ nye no: na Egyptfo no suu no nda eduosuon.
4. Na nda a wɔdze suu no no twaa mu no, Josef kaa kyerɛɛ Farao ne fifo, dɛ, Sɛ afei menya hom enyim enyimnyam a, meserɛ hom, wɔnka no wɔ Farao n'asomu, dɛ,
5. M'egya maa midzii nsew dɛ, Hwɛ, muruwu: na nda a mabɔ ama moho wɔ Keenan asaase do no mu hɔ na kesie me. Dɛm ntsi, afei meserɛ wo, ma monkɔ, na minkesie m'egya, na membra bio.
6. Na Farao see dɛ, Kɔ, na kesie w'egya, dɛ mbrɛ ɔmaa idzii nsew no ara.
7. Na Josef kɔree dɛ orikesie n'egya: na Farao no nkowaa nyinara, ne fie mpanyimfo, nye Egypt asaase do mpanyimfo nyinara,
8. nye Josef ne fifo nyinara, nye no nuanom, nye n'egya ne fifo, nyinara nye no kɔree. Hɔn mbofraba, nye hɔn nguan, nye hɔn anantwi, nko na wɔdaan hɔn gyaa Gosen asaase do.
9. Na ntseaseanam nye mpɔnkɔdofo nyina nye no kɔree: na ɔyɛɛ kuw kɛsenara.
10. Na wɔbaa Atad ewuporoweebea a ɔwɔ Jordan egya no, na hɔ na wotwaa kwadwom kɛse a no mu yɛ dzen papanara: na Josef suu n'egya nda esuon.
11. Na hɔn a wɔtse asaase no do no, Keenanfo no, hun osu a wosuu no wɔ Atad ewuporoweebea no, wɔsee dɛ, Iyi yɛ eyi kɛse ma Egyptfo: dɛm ntsi wɔfrɛɛ ne dzin Abel-mizraim a ɔwɔ Jordan egya.
12. Na ne mba yɛɛ no dɛ mbrɛ ɔhyɛɛ hɔn no ara:
13. na ne mba soaa no kɔr Keenan asaase do, na wokesiee no wɔ Makepela haban mu ɔbo tu no mu, dza Abraham dze kaa haban no ho tɔɔ no wɔ Hetnyi Efron hɔ, dze yɛɛ efunsiebea wɔ Mamre enyim no a.
14. Na Josef siee n'egya wiei ekyir no, ɔnoara nye no nuanom no, nye hɔn a wɔnye no kɔree kesiee n'egya no nyinara sanee kɔr Egypt.
15. Na Josef no nuanom no hun dɛ hɔn egya ewu no, wɔsee dɛ, Bɛyɛ na Josef atan hɛn, na bɔn a yɛdze yɛɛ no no nyinara oesusu mbrɛ ɔtse no ara atɔ hɛn do wer.
16. Na wɔsomae ma wɔkɛsee Josef dɛ, Ansaana w'egya ruwu no ɔhyɛɛ dɛ,
17. Dɛm na hom nka nkyerɛ Josef, Afei meserɛ wo, fa wo nuanom hɔn mbrato, nye hɔn bɔn kyɛ hɔn, dɛ wɔyɛɛ wo bɔn: na afei yɛserɛ wo, fa w'egya ne Nyankopɔn no nkowaa hɔn bɔn kyɛ hɔn. Na Josef sui wɔ aber a wɔkaa dɛm kyerɛɛ no no.
18. Na no nuanom no so kɔree, na wokotwitwae hwehwee n'enyim; na wɔsee dɛ, Hwɛ, yɛyɛ wo nkowaa.
19. Na Josef see hɔn dɛ, Mma hom nnsuro: ana migyina Nyankopɔn ananmu a?
20. Hom dze, hom dween dɛ wɔreyɛ me bɔn; na Nyankopɔn dze ɔdween dɛ oye, ma ɔaayɛ dɛ mbrɛ ndɛ ɔayɛ yi, ma wɔaagye nkorɔfo piinara nkwa.
21. Dɛm ntsi afei, mma hom nnsuro: mobɔhwɛ hom, nye hom mbofraba. Na ɔkaa hɔn akoma too hɔn yamu, na ɔkasaa ayamuyie mu kyerɛɛ hɔn.
22. Na Josef tsenaa Egypt, ɔnoara nye n'egya ne fifo: na Josef dzii mfe ɔha nye du.
23. Na Josef hun Efraim ne mbanana a otsia ebiasa: Manaasɛ ne babanyin Makir ne mba so wɔwoo hɔn guu Josef n'aserɛ do.
24. Na Josef see no nuanom no dɛ, Morobɔkɔ me nsamankyir: na ampaara Nyankopɔn bɛba abɛsera hom, na oebeyi hom efi asaase yi do akɔ asaase a ɔkaa ho ntam kyerɛɛ Abraham, Isaak nye Jakob no no do.
25. Na Josef maa Israelmba dzii nsew dɛ, Ampaara, Nyankopɔn bɛba abɛsera hom, na hom nsoa me mbiew mfi ha nkɔ.
26. Na Josef wui, nna oedzi mfe ɔha nye du: na wɔhyɛɛ no akyenkyendur, na wɔtoo no adaka mu wɔ Egypt.
