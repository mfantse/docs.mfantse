# Kwadwom

## Tsir 1

1. Ao, kurow a nkyɛ no mu mba dɔɔ so no mbrɛ oedua ayɛ bɔɔ a! Mbrɛ oedua ayɛ dɛ kunafo a, ɔno a nkyɛ ɔyɛ kɛse wɔ amanaman mu! Nyia nkyɛ ɔyɛ ɔhembaa wɔ amantɔw mu no, Mbrɛ oedua adan ɔsomfo a!
2. Osu ara na osu anadwe, na ne nyinsuwa eguar no. N'adɔfo nyinara mu no, onnya obiara a ɔkyekye no werɛ: ne mfɛfo nyinara etwitwa no nkontompɔ, wɔadan n'atamfo.
3. Juda etu kɔ ndɔmmum mu wɔ amandzehu mu, na ɔsom kɛse da no do; Ndɛ ɔtse amanamamfo mu, na onnya ahomgyebea biara. Hɔn a wɔtaa no do no nyinara akɔto no dɛ oehin mu ahar mu.
4. Zion n'akwan rutwa ewuo, osiandɛ obi mmba nhyiamu krɔnkrɔn no ase; No mbobokɛse nyinara mu ayɛ bɔɔ, n'asɔfoe risi nkrum: Ne nkataasia werɛ ahow, na noara so ayɛ no wenwen.
5. N'ahohiahiafo abɛyɛ banodzifo, n'atamfo ayɛ prɔmprɔm; Na EWURADZE ahyɛ no awerɛhow, wɔ ne mbrato dodow ntsi: Ne mba nkakramba edzi atamfo enyim kɔ ndɔmmum mu.
6. Zion babaa n'akɛseyɛ no, ne nyinara efi no ho kɔ. Ne mbapɔmba ayɛ dɛ ntwe a wonnya edzidzibea, woguan hɔn etsiwfo enyim kɔ a wonnyi ahoɔdzen.
7. Jerusalɛm n'awerɛhow na n'amandzehu nda no mu no, ɔkaa dza ɔsom no bo nyinara a ɔwɔ hɔ fir tsetse nda mu no: Ber a ne man kɔtɔɔ atamfo nsamu, na obiara ammboa no no, atamfo no dzii dɛw, na wosii n'amamfoyɛ ho atwetwe.
8. Jerusalɛm ayɛ bɔn kɛsekɛse; dɛm ntsi ɔayɛ atwetwesidze. Hɔn a wodzii no nyi nyinara no, wommbu no bi, osiandɛ woehu n'adagyaw. Nyew, osi nkrum, na ɔdan n'enyim kɔ nkyɛn.
9. Ne fi kekaa n'asetar mu; ɔanndwen ne daakye ho; dɛm ntsi na ɔabrɛ adze nwionn no; a onnyi ɔwerɛkyekyefo biara no. O EWURADZE, hwɛ m'amandzehu; osiandɛ ɔtamfo no edzi konyim.
10. Ahohiahianyi no atserɛw ne nsamu akata dza ɔsom no bo nyinara do; Mpo oehu dɛ amanamamfo ahɛn no krɔnkrɔnbea, Nyew, hɔn a ehyɛɛ hɔn ho mbra dɛ mma wɔnnhɛn wo mboanofo mu no a.
11. Ne man nyinara si nkrum, ber a wɔrohwehwɛ edziban; Wɔdze dza ɔsom hɔn bo amema agye edziban a wɔdze bɔdwedwe ɔkra: EWURADZE e, hwɛ, na hu; mbrɛ mo ho esi ayɛ nkɔw.
12. Hom a hom rutwa mu sen nyina, aso ɔnnyɛ hom asɛm bi? Hom nhwɛ, na hom nhu kyerɛ dɛ yaw bi wɔ hɔ a ɔtse dɛ me yaw a aka me a EWURADZE dze ahow mo werɛ wɔ n'ebufuhyew da mu yi.
13. Ofir ɔsor na ɔasoma ogya, na ahɛnhɛn me mbiew mu, na oedzidzi mu: Oesua m'anan efir, ɔasan me ekyir; Ɔama mayɛ kyirpaanyi na matɔ bitsi adzekyee nyina.
14. Ɔdze ne nsa akyekyer me mbrato ayɛ no kɔndua no; Wɔdze hɔn atoatoa mu, woedu mo kɔn ho; ɔama m'ahoɔdzen apa. EWURADZE eyi me ahyɛ hɔn a munntum hɔn enyim gyina nsa.
15. EWURADZE ammfa m'akatakyi a wɔtse mo mu no annyɛ hwee; Ɔafrɛ nhyiamu krɔnkrɔn etsia me dɛ wɔmbɔdwerew me mberantsɛ: EWURADZE etsiatsia Juda babaa ɔbaabun no do dɛ mbrɛ wotsiatsia wenyintwer mu.
16. Ndzɛmba yinom ntsi na musu; m'enyiwa kyi nyinsuwa gu famu; Osiandɛ ɔwerɛkyekyefo a ɔbɔdwedwe me kra no, ɔnye me ntamu atwe: Me mba ayɛ ekyirpaafo, osiandɛ ɔtamfo no edzi nyim.
17. Zion tserɛw ne nsamu; naaso obiara nnyi hɔ a ɔkyekye no werɛ; EWURADZE ahyɛ wɔ Jakob ho dɛ, hɔn a wɔabɔ no ho aprɔw nyinara wɔnnyɛ n'atamfo: Jerusalɛm adan efifidze wɔ hɔn mu.
18. EWURADZE dzi bem; osiandɛ emi matsew ne mbrasɛm do etua: naaso aman nyina hom ntsie, na hom nhu me yaw: me nkataasia na me mberantsɛ kɔ; wɔkɔ ndɔmmum mu.
19. Mefrɛfrɛɛ mo nwewefo, naaso wɔdaadaa me: M'asɔfoe na me mpanyimfo gyaagyaa hɔn sunsum mu wɔ kurow no mu, ber a wɔrohwehwɛ edziban ekenyan hɔn ahoɔdzen no.
20. EWURADZE, hwɛ; mowɔ ahokyer mu; mo nson mu hyehye me; M'akoma etwa noho wɔ mo mu; osiandɛ matsew etua kɛsekɛse ntsi. Guado ɛ, afona ruhwinhwim kɔ, fie so ɛ, owu dɛmara.
21. Wɔtsee mbrɛ misii sii nkrum; naaso obi nnyi hɔ a ɔkyekye mo werɛ. M'atamfo nyina atse mo fona; ɔyɛ hɔn dɛw dɛ ɔwo na ayɛ: Ebɛma da a aka ato hɔ no edu, na hɔn so wɔayɛ dɛ emi.
22. Ma hɔn emumuyɛ nyina mbra w'enyim; Na yɛ hɔn dɛ mbrɛ edze ayɛ me osian me mbrato nyinara ntsi. Na mo nkrumsi adɔɔ so, na m'akoma atɔ bitsi.

## Tsir 2

1. Mbrɛ EWURADZE edua dze fua akata Zion babaa do wɔ n'ebufuw mu a! Ofi sor atow Israel n'ahoɔfɛw akyen asaase do, Na ɔnnkaa n'ananadzegua wɔ n'ebufuw da no mu.
2. EWURADZE asɛɛ Jakob ne ntsenabea nyina, na oennhu no mbɔbɔr; N'ebufuhyew mu no oedwuruw Juda babaa n'aban dzendzen egu famu; na oegu ahendzi no na mu mbapɔmba no ho fi.
3. Oetwa Israel ahoɔdzen nyina egu wɔ n'ebufuhyew mu; Ɔatwe ne nsa nyimfa ekyir efi hɔnho wɔ ɔtamfo no enyim: Na ɔahyew Jakob dɛ gyaframee a ɔhyew bɔ aprɔw.
4. Ɔakontom n'egyen dɛ ɔtamfo, ɔdze ne nsa nyimfa egyina dɛ ahohiahianyi, Na oekuku hɔn a yɛdze hɔn hoahoaa hɛnho nyina: Oehue n'ebufuhyew egu dɛ ogya, wɔ Zion babaa n'asesee mu.
5. EWURADZE adan dɛ ɔtamfo, ɔamen Israel; Ɔamemen n'ahemfi nyinara, ɔasɛɛ n'akoban so: Na ɔama babaa Juda no nkɔmbɔdzi na sukwadwom adɔɔ so.
6. Oebubu ne ntamadan mu, dɛ gyama ture bi; Ɔasɛɛ n'eguabɔbea: EWURADZE etwa nhyiamu krɔnkrɔn na ahomgyeda mu wɔ Zion. Na n'ebufuw ne hyeehyew no mu oebu ɔhen no na ɔsɔfo no enyimtsia.
7. EWURADZE atow n'afɔrmbukyia akyen, na no krɔnkrɔnbea ho ayɛ no mfon, Ɔdze n'ahemfie afasu no ahyɛ ɔtamfo no nsa; Wɔyɛɛ dede wɔ EWURADZE fie, dɛ afahyɛ da mu.
8. EWURADZE esua ne tsir mu dɛ ɔbɛsɛɛ Zion babaa n'afasu; Ɔatwe ahoma no mu, ɔnntwee ne nsa ekyir nngyaa dɛ ɔresɛɛ adze: Na ɔama pampi na fasu etwa sukwadwom; wɔabɔ mu afomfɔn.
9. No mbobokɛse no amem famu; ɔasɛɛ n'adaban no na oebubu mu. Ne hen na ne mbapɔmba wɔ amanaman mu mbra nnyi hɔ bio; Nyew, no nkɔnhyɛfo nnya EWURADZE hɔ enyido adzehu.
10. Zion babaa ne mpanyimfo tsetse famu, wɔayeyɛ konkomm; Woetu huntuma egugu hɔn etsifi, wɔdze eyitam esisi hɔn asen: Jerusalɛm mbaabun esisi hɔn etsir adze.
11. Nyinsuwa ama m'enyiwa resa, mo nson mu hyehye me, Me mberɛbo ehue egu famu, wɔ me man ne babaa ne sɛɛe ntsi; Osiandɛ mbofra nkakraba na enumfoanomba atotɔ bitsi wɔ kurow n'abrɔn no mu.
12. Wobisa hɔn nanom dɛ, Henfa na eburow na wenyin wɔ? Ber a wɔatotɔ bitsi dɛ epirafo wɔ kurow n'abrɔn no mu, Ber a woehue hɔn kra egu hɔn nanom hɔn bo mu.
13. Ebɛn dase na mindzi nkyerɛ wo? Jerusalɛm babaa, ebɛnadze na memfa ntoto wo ho? Zion babaa baabun, ebɛnadze na memma ɔnye wo nsɛ, mfa nkyekye wo werɛ? Na wo pira so dɛ po: woana botum ayɛ wo edur?
14. Wo nkɔnhyɛfo ehu egyangyandze na nkwaseasɛm ho enyido adzehu ama wo; Na wɔannda w'emumuyɛ edzi, dɛ wɔdze wo ndɔmmumkɔ bɛsan aba; Na mbom ator na nkɔnhyɛsɛm a ɔma efom na wohunii kyerɛɛ wo.
15. Hɔn a wotwa mu sen nyina bɔ hɔn nsamu gu wo do; Wɔsesar Jerusalɛm babaa na wɔwosow hɔn tsir gu no do, dɛ: Aso iyi nye kurow a adasamba frɛ no Ahoɔfɛw a oedzi mu, Asaase nyina enyigye no?
16. W'atamfo nyina ahanhan hɔn anomu wɔ wo do; Wɔsesar na wɔtwɛr hɔn se; wɔka dɛ, Yɛamemen no! Nyew, da a yɛhwɛɛ no kwan no nye yi; yeenya, yeehu.
17. EWURADZE ayɛ dza osusui no; Ɔama n'asɛm aba mu pɛpɛɛpɛr dza ɔhyɛe wɔ tsetse nda mu no; Oedwuruw egu famu, oennya ehumbɔbɔr: Na ɔama ɔtamfo edzi wo eduwa; Ɔama w'ahohiahiafo ahoɔdzen do.
18. Hɔn akoma kekaa mu frɛɛ EWURADZE: Ao Zion babaa ne fasu! Ma nyinsuwa mpem dɛ esutsen adzekyee na anadwe; Mma nngye w'ahom, mma mma w'enyiwa nnda.
19. Soɛr, keka mu wɔ anadwe, wɔ adasu n'ahyɛse; Hue w'akoma dɛ nsu gu wɔ EWURADZE n'enyim: Ma wo nsa do kyerɛ no do wɔ wo mbofra nkakraba no hɔn nkwa ntsi, Ɔkɔm ntsi wɔtotɔ bitsi wɔ abrɔn biara etsifi.
20. EWURADZE e, hwɛ, na hu nyia ayɛ no dɛm yi! Aso mbaa bedzi hɔn yafumba, mboframba a hɔnara wɔawo hɔn no? Aso woboku ɔsɔfo na nkɔnhyɛnyi wɔ EWURADZE no krɔnkrɔnbea?
21. Aberantsɛ na akɔdaa wɔdeda famu wɔ abrɔn mu; Me nkataasia na me mberantsɛ atotɔ afona anomu: Ekuku hɔn w'ebufuw da no mu; eku, na ennhu mbɔbɔr.
22. Ɔwo afrɛ m'atamfo wɔ mbea nyina dɛ gyama afahyɛ da bi, Na obiara nnyi hɔ a ofii nsa anaa ɔkae wɔ EWURADZE n'ebufuw da no mu: Hɔn a magyegye hɔn na manyɛn hɔn no, me tamfo ama wɔasa.

## Tsir 3

1. Emi nye nyimpa a mehu amandze wɔ n'ebufuw abaa no ano.
2. Ɔapam me dze me kɔ sum mu mbrɛ kan biara nnyi.
3. Emi mara nko mo do na ɔdandan ne nsa, ɔdze tsia me adzekyee nyina.
4. Ɔama mo honam na mo wer ayɛ dadaw; oebubu me mbiew.
5. Ɔatow esiw me kwan, na ɔdze bɔwema na ɔyaw etwa mo ho ehyia.
6. Ɔama matsena mbea a ɔyɛ sum mu, dɛ hɔn a woewuwu akyɛr.
7. Ɔagye mo ho ban, na munntum mummpue; ɔama mo nkɔnsɔnkɔnsɔn no ayɛ dur.
8. Kaansa musu frɛ mboa mpo a, osiw me mpaabɔ kwan.
9. Ɔdze abo a woetwa ato m'atsempɔn mu fasu, ɔakyeakyea m'akwan.
10. Ɔayɛ dɛ osisi a ɔretsɛw me, dɛ ogyata a ɔhyɛ nsumaa mu.
11. Ɔadan m'akwan akɔ nkyɛn, na ɔatsetsew mo mu esinesin; ɔama mayɛ pasaa.
12. Ɔakontom n'egyen, na ɔdze me esi hɔ dɛ botae ama egyen menaba.
13. Ɔama n'egyen kotoku mu egyen menaba ahɛn me nsɛbɛ mu.
14. Madan ɔsesɛba ama me man nyina; na hɔn atwetwesi ndwom adzekyee nyina.
15. Ɔdze wenwen ahyɛ me ma, ɔama bɔwen afon me.
16. Eso ɔdze mbosaabo ebubu me se, ɔdze nso akata mo do.
17. Na ɔwo eyi me kra efi asomdwee ho kɔ ekyirekyir; mo werɛ fir prɔmprɔmyɛ.
18. Na mesee dɛ, M'enyimnyam asa, na dza m'enyi da kwan wɔ EWURADZE hɔ no.
19. Mekaa m'amandzehu na m'awerɛhow a, ɔyɛ ɔbɔwen na ɔbɔwema ma me.
20. Me kra da ho ara kaa, na ɔabrɛ adze wɔ mo mu.
21. Naaso iyi na mekaakaa mo ho wɔ ho, dɛm ntsi na mowɔ enyidado yi.
22. EWURADZE no dɔ a otsim ntsi na yɛnnhyewee yi, na n'ehumbɔbɔr no tun nntwa da.
23. Wɔyɛ fofor anapa biara; wo nokwardzi so.
24. EWURADZE nye me kyɛfa, me kra na ɔse; dɛm ntsi m'enyi da no do.
25. EWURADZE ye dze ma hɔn a wɔtweɔn no no, dze ma ɔkra a ɔhwehwɛ n'ekyir kwan no.
26. Oye ma ɔdasanyi dɛ n'enyi bɛda do na ɔayɛ komm atweɔn EWURADZE no nkwagye.
27. Oye ma ɔdasanyi dɛ ɔsoa no kɔndua wɔ ne mbofrabermu.
28. Sɛ EWURADZE dze to no do a, ma no nko ntsena hɔ na ɔnyɛ komm.
29. Ma ɔmfa n'ano mbutuw huntuma mu; sɛ bi a enyidado bi bɛba a.
30. Ma ɔmfa n'afon mma nyia ɔbɔ mu no; ma ahorba nhyɛ no ma tɔ.
31. Na EWURADZE nnkɔtow akyen ara afebɔɔ.
32. Na kaansa ɔhyɛ awerɛhow mpo a, ne yamu bɛhyehye no wɔ no mbɔbɔrhu dodow ntsi.
33. Na ɔnnyɛ ne pɛ dɛ obehiahia ho ɔpɛdo, eso dɛ obeyi adasamba awerɛhow.
34. Sɛ wɔdwerew asaase do adaduafo nyina wɔ ananadze,
LAM.3.35, sɛ wɔdan ɔdasanyi ne ndzinoa to nkyɛn wɔ Ɔsorsornyi no enyim,
LAM.3.36, sɛ wɔdan ɔdasanyi n'asɛm enyi a, aso EWURADZE nnhu a?
37. Woana na ɔka ma ɔba mu, ber a EWURADZE nnhyɛe no?
38. Ana nnyɛ Ɔsorsornyi no n'anomu na mbusu na siar fir ba?
39. Ɔyɛ dɛn ntsi na nyimpa tseasenyi nhwinhwin, wɔ no bɔn ho ntsea ho?
40. Wɔmma yɛnhwehwɛ hɛn akwan mu na yɛmpa mu, na yɛnsan nkɔ EWURADZE hɔ.
41. Wɔmma yɛmmema hɛn akoma ɔnye hɛn nsa do mma Nyankopɔn wɔ sorsor.
42. Hɛn na yɛato mbra na yɛatsew etua; na ɔwo emmfae nnkyɛe.
43. Edze ebufuw akata woho na etsiw hɛn; ekuku a ennhu mbɔbɔr.
44. Edze nsuwusiw akata woho, amma hɛn mpaabɔ biara eennhwira mu.
45. Ɔwo ayɛ hɛn nwurabanwuraba na ntɔmpamu wɔ aman finimfin.
46. Hɛn atamfo nyinara ahanhan hɔn anomu petopetoo wɔ hɛn do.
47. Suro na mona abɛda hɛn do, amamfo na ɔsɛɛ.
48. M'enyiwa kyi nyinsuwa esutsen gu famu, wɔ me man ne babaa ne sɛɛe ntsi.
49. M'enyiwa wora nsu gu famu, na onngyaa, ɔnntow mu,
LAM.3.50, ekodu dɛ EWURADZE bɔbɔ ne tsir adze na oefi ɔsor ahwɛ.
51. M'enyiwa hyɛ me awerɛhow, wɔ mo kurow ne mbabaa nyinara ntsi.
52. Hɔn a wɔyɛ m'atamfo kwa no, woetsiw me dɛ anoma.
53. Woetwa mo nkwa do wɔ mona efiadze no mu, na woesun ɔbo ato mo do.
54. Esu no praam me tsir do; mesee dɛ, Woetwa me akyen.
55. Ao EWURADZE, mifi mona no n'ase noho noho na mobɔɔ wo dzin.
56. Ɔwo itsiee me ndze, mma nnsiw w'aso wɔ me nkrumsi do, mbom ma me ahomgye.
57. Ɔwo twee pinii wɔ da a mefrɛɛ wo no: na esee dɛ, Mma nnsuro.
58. EWURADZE, ɔwo edzi me kra n'asɛm ama no; ɔwo apon me kra.
59. EWURADZE, ɔwoara ehu mfom a wɔdze afom me; bua m'atsɛn ma me.
60. Ɔwo ehu hɔn enyitan nyina, na hɔn tsirmpɔw nyina a wɔbɔ wɔ mo ho no.
61. EWURADZE, ɔwoara atse hɔn ahorba, na hɔn tsirmpɔw nyina a wɔdze tsia me no.
62. Hɔn a wɔtaa mo do no hɔn huhuhuhu na ehwinhwin, soɛr tsia me adzekyee nyina.
63. Hwɛ, hɔn asetsena na hɔn soɛr; emi nye hɔn atwetwesi ndwom.
64. EWURADZE, ɔwoara ma hɔn ahyɛnanmu akatua, dɛ mbrɛ hɔn nsaano edwuma tse.
65. Ma hɔn akoma atseetsee, ma wo mpaamba nka hɔn.
66. Tsiw hɔn ebufuw mu, na sɛɛ hɔn fi EWURADZE no sorsor no ase.

## Tsir 4

1. Mbrɛ sikakɔkɔɔ enyi edua ebisiw a! Mbrɛ sika mapa twann edua asakyer a! Krɔnkrɔnbea abo no woehue egugu abrɔn biara ne tsir.
2. Zionmba a wɔsom bo a wɔdze hɔn to sika mapa ho no, Mbrɛ woedua ebu hɔn dɛ dɛtse nsenaba, ɔwemfo ne nsaano edwuma a!
3. Nsɔ mpo wɔtwe enumfo, wɔma hɔn mba wonum: naaso me man adan otsirmɔdzennyi, dɛ sar do nsohor.
4. Akɔkowaba ne tɛkyerɛma fam n'anomu wɔ nsukɔm ntsi: Mbofra nkakraba bisa edziban, naaso nyimpa biara mmbu bi mma hɔn.
5. Hɔn a wodzii adɔkɔdɔkɔdze ayeyɛ pasapasaa wɔ abrɔn mu: Hɔn a wɔnyɛɛn hɔn serdaa mu no wɔyɛ nsumina etuu.
6. Na me man n'emumuyɛ ayɛ kɛse asen Sodom no bɔn, Ɔno a wobutuuw no amonmu, a nnyɛ nsa biara na ɔyɛe.
7. N'ekunyin ho tsew sen esukwankyɛba, wɔhoa sen enumfonsu. Hɔn honamenyi ber mu sen nankyenema, hɔn ho senasena dɛ hoabo.
8. Afei dze hɔn enyim bir sen gyabiriw; wohu hɔn abrɔn mu a, wonnhu hɔn: Hɔn honanwer femfam hɔn mbiew ho; ɔakyenkyen, ɔayɛ dɛ dua.
9. Hɔn a wɔtotɔ afona ano no woye sen hɔn a ɔkɔm kuku hɔn; woyinom hɔn ahom apa, wɔayeyɛ nkamfenkamfe, wɔ haban mu nduadzewa a abɔ hɔn no ntsi.
10. Mbaa a wɔyɛ ehumbɔbɔr no hɔn nsa anoa hɔnankasa hɔn mba; wɔdaan hɔn edziban wɔ me man ne sɛɛe ntsi.
11. EWURADZE ewie n'ebufuhyew fa, oehue n'ebufuw dzendzen no egu; Na oekua ogya bi wɔ Zion a ɔamemen ne mfapem no.
12. Asaase do ahemfo anngye enndzi, wɔnye wiadze mba nyinara so, Dɛ ɔhohiahianyi na ɔtamfo bɛba abɛhɛn Jerusalɛm mbobokɛse mu.
13. No nkɔnhyɛfo hɔn bɔn, na n'asɔfoe hɔn emumuyɛ ntsi a, na wɔaka atseneneefo bɔgyaa egu wɔ ne finimfin.
14. Wɔkekaa dɛ enyifurafo wɔ abrɔn mu, bɔgya egu hɔn ho fi, ma dɛm ntsi adasa nntum nnka hɔn ntar.
15. Wɔtseaa mu kyerɛɛ hɔn dɛ, Hom mfi hɔ, Hom a hom ho egu fi! Hom mfi hɔ, hom mfi hɔ, mma hom mmfa hom nsa nnka biribiara: Aber a woguanee kekyinkyinii no, adasa kae wɔ amanaman mu dɛ, Wɔnnkɛyɛ amamforafora wɔ ha bio.
16. EWURADZE n'ebufuw apaapaa hɔn mu; ɔnnkɛda ho ebu hɔn bi bio: woemmbu asɔfo no bi, mpanyimfo no so ennya hɔn enyim enyimpa.
17. Hɛn enyiwa da ho bu dɛ ɔrohwɛ hɛn mboa kwan ara gyan: hɛn aweɔn mu yɛaweɔn ama ɔman bi a onnkotum nkwa gye.
18. Wɔtwee hɛn anamɔn, ma yenntum nnkɔ hɛn abrɔn mu: Hɛn ewiei abɛn, hɛn nda aso; osiandɛ hɛn ewiei aba.
19. Hɛn etsiwfo hɔn ho yɛ har sen ɔsor nkɔr: Wotsiiw hɛn mbepɔw do, wɔtsɛɛw hɛn sar do.
20. Hɛn ahwentokura mu ahom, nyia EWURADZE asera no no, wɔkyeer no wɔ hɔn amona mu; ɔno na yɛkae wɔ no ho dɛ, No nwin ase na yebenya nkwa wɔ amanaman mu.
21. Edom babaa a etse Uz asaase do, dzi ehurusi na ma w'enyi ngye: Kɔɔpow no botwa mu aba wo so wo hɔ; ebɔbow, na wɔato wo pan.
22. Zion babaa, w'emumuyɛ ho ntsea no aba ewiei. Ɔrennda ho nnsoa wo nnkɔ ndɔmmum mu: mbom, Edom babaa, obotua wo w'emumuyɛ ho kaw; ɔbɛda wo bɔn edzi.

## Tsir 5

1. EWURADZE, kaa dza aba hɛn do: Hwɛ, na hu hɛn enyimguase.
2. Wɔadan hɛn egyapadze ama ahɔho, Hɛn efi ama ananaben.
3. Yɛayɛ enyisaba na ngyanka, Hɛn nanom ayɛ dɛ ekunafo.
4. Yeetua sika anom hɛnankasa hɛn nsu; Wɔdze hɛn nyena atɔn hɛn.
5. Hɛn etsiwfo dze hɛn kɔn ekyir: Yɛaberɛ, na yeennya ahomgye.
6. Yɛdze hɛn nsa ama Egyptfo, Na Asiriafo, ma yeenya edziban amee.
7. Hɛn egyanom ayɛ bɔn, na wonnyi hɔ; Na hɛn dze, yɛasoa hɔn emumuyɛ.
8. Nkowaa dzi hɛn do tum: Obi nnyi hɔ a ɔgye hɛn fi hɔn nsamu.
9. Hɛn nkwa kitsakitsa hɛn nsamu na yɛkɛfa hɛn edziban, wɔ sar do afona no ntsi.
10. Hɛn wer ahyew tumm dɛ fononoo wɔ ɔkɔm ne gyaframee ntsi.
11. Woguu Zion mbaa enyim ase, Juda nkurow mu mbabun no.
12. Wɔkyekyeer mbapɔmba nsa sensɛnee: Wɔannhwɛ mpanyimfo enyim emmbu hɔn bi.
13. Hɔn mberantsɛ soaa ewuyambo, Na mbofra fintsiwii wɔ nyena nkyekyeree ase.
14. Mpanyimfo egyaa abobotsen ano ba, Mberantsɛ egyaa hɔn sanku bɔ.
15. Hɛn akoma n'enyigye abɔ adze; Hɛn asaw adan nkɔmbɔdzi.
16. Abɔtsir no efi hɛn tsir egu: Yendue, osiandɛ yɛayɛ bɔn!
17. Iyi ntsi na hɛn akoma atɔ bitsi; Ndzɛmba yinom ntsi na hɛn enyiwa ayɛ kusukusu;
18. Zion bepɔw a ayɛ amamfo ntsi; Nsɔ nenam do.
19. EWURADZE, ɔwoara na etse hɔ daa; W'ahengua fir ebusuasantsen kodu ebusuasantsen.
20. Ɔyɛ dɛn ntsi na wo werɛ fir hɛn daa, Na epa hɛn mber tsentsen dɛm yi?
21. EWURADZE, san hɛn bra wo nkyɛn na yɛbɛsan; Yɛ hɛn nda fofor dɛ tsetse dze no,
LAM.5.22, Anaa ɔwo apow hɛn koraa, na wo bo efuw hɛn dodoodow?

