# "2 Mbermunsɛm"

## Tsir 1

1. Na David ne ba Solomon maa n'ahendzi no tsimii, na EWURADZE ne Nyankopɔn no dzii n'ekyir, na ɔmaa no do kɛsenara.
2. Na Solomon kasaa kyerɛɛ Israel nyinara, apem apem na ɔha ɔha do asafohemfo no, na atsɛmbuafo no, na Israel nyinara mu ɔbapɔmba biara, egyanom efiefi mu etsitsir no.
3. Nna Solomon, na mboanofo a wɔka no ho no nyinara sii mu kɔr bea sorɔnsorɔm no a ɔwɔ Gibeon no do; osiandɛ hɔ na Nyankopɔn n'ehyiadzibuw no a EWURADZE n'akowaa Moses yɛɛ no wɔ sar no do no wɔ.
4. Na Nyankopɔn n'adakaa no dze David akɛfa no wɔ Kiriat-jearim aba bea a David esiesie ama no no do; osiandɛ oesi buw bi ama no wɔ Jerusalɛm.
5. Nkyii so boran afɔrmbukyia no a Bezalel, Uri ba no, Hur ba no, yɛe no, ɔwɔ EWURADZE ne ntamadan no enyim hɔ: na Solomon na mboanofo no hwehwɛɛ n'ekyir kwan.
6. Na Solomon fowee kɔr boran afɔrmbukyia no a ɔwɔ EWURADZE enyim no a osi ehyiadzibuw no enyim no ho, na ɔbɔɔ ɔhyew afɔr apem wɔ do.
7. Anadwe no ara nna Nyankopɔn yii noho kyerɛɛ Solomon, na ɔsee no dɛ, Bisa dza memfa mma wo.
8. Na Solomon see Nyankopɔn dɛ, Ɔwo na ayɛ m'egya David ayamuyie kɛse, na ahyɛ me ɔhen wɔ n'ananmu.
9. Afei, EWURADZE Nyankopɔn, ma w'anohoba ntsim mma m'egya David: osiandɛ ɔwo ahyɛ me ɔhen wɔ ɔman a hɔn dodow tse dɛ asaase do huntuma do.
10. Afei ma me nyansa na nyimdzee, ma muntum mfa mbu wo man yi: na woana na obotum ebu wo man yi a ɔyɛ kɛse dɛm yi atsɛn?
11. Na Nyankopɔn see Solomon dɛ, Osiandɛ iyi wɔ w'akoma mu, na emmbisa ahonya, akoradze, anaa enyidzi, na eso hɔn a wɔtan wo hɔn nkwa, nkyii so emmbisa nkwa tsentsen; na mbom ebisa nyansa na nyimdzee ama woho, ma edze eebu me man a mahyɛ wo hɔn do hen no atsɛn ntsi yi:
12. nyansa na nyimdzee medze ama wo; na mebɛma wo ahonya, na akoradze, na enyidzi so a ahemfo a woedzi w'enyim no mu biara ennya no dɛm, eso hɔn a wodzi w'ekyir no mu biara rinnya ne saso.
13. Nna Solomon fii n'akwantu a otui kɔr bea sorɔnsorɔm no a ɔwɔ Gibeon no, fii ehyiadzibuw no enyim baa Jerusalɛm; na odzii hen wɔ Israel do.
14. Na Solomon boaboaa ntseaseanam na mpɔnkɔdofo ano: na onyaa ntseaseanam apem ahaanan, na mpɔnkɔdofo mpemduebien, na ɔdze hɔn sisii ntseaseanam nkurow no mu, na ɔnye ɔhen no nkyɛn wɔ Jerusalɛm.
15. Na ɔhen no maa dwetɛ na sika yɛɛ dɛ abo wɔ Jerusalɛm, ɔmaa nkyindur ndua so yɛɛ dɛ ankye ndua bi a ɔwowɔ abɔn mu nkurow mu, wɔ ɔdodow mu.
16. Na mpɔnkɔ a Solomon nyae no, wɔdze fi Egypt bae; ɔhen n'eguadzifo no kɛgyegyee hɔn ekuwekuw mu, kuw kor wɔ no bo do.
17. Na wɔkɛfaa tseaseanam fi Egypt bae dze bɛgyee dwetɛ dwetɛbona ahaesia, na mpɔnkɔ so, dze bɛgyee ɔha eduonum: na dɛmara so na wɔdze bi fiir edzi bɔtɔnee maa Hitifo ahemfo na Siria ahemfo no nyinara.

## Tsir 2

1. Afei Solomon sii n'adwen pi dɛ obesi ofi ama EWURADZE ne dzin, na ofi ama n'ahendzi.
2. Na Solomon kaan ndzesoadzefo mpemeduosuon a wɔsoasoa adze, na mbepɔw do nduatwafo mpemeduowɔtwe, na mpemebiasa ahaesia a wɔhwɛ hɔn do.
3. Na Solomon somae ma wɔkɔr Taerehen Huram nkyɛn, dɛ, Dɛ mbrɛ ɔwo nye m'egya David yɛe, na ekɛmaa no nkyindur ndua dɛ ɔmfa nsi ofi ntsena mu no, mekyerɛ dɛmara so na enye me nyɛ.
4. Hwɛ, mirisi dan ama m'EWURADZE Nyankopɔn ne dzin, na wɔaayɛ no krɔnkrɔn ama no, na wɔaahyew eduhuam a ɔyɛ huam wɔ n'enyim, na wɔdze aama daa kyerɛpaanoo no, na ɔhyew afɔr no anapa na ewimbir, ahomgyeda, na abosoom fofor, na hɛn EWURADZE Nyankopɔn n'afahyɛ a wɔahyehyɛ no. Iyi yɛ mbra ma Israel daa.
5. Na ɔdan a mirisi no so: osiandɛ hɛn Nyankopɔn no so sen enyame nyinara.
6. Na woana ara na obotum esi dan ama no, hwɛ dɛ ɔsor na ɔsor no sorsor mpo nntum nnkora no yi? Woana nye me koraa na mibesi dan ama no, gyedɛ eduhuam a wɔhyew wɔ n'enyim nko?
7. Dɛm ntsi afei, brɛ me nyimpa onyansafo bi a obedzi edwin wɔ sika, na dwetɛ, na boran, na dadze, na ɔberdum, na serdaa, na bibir mu, na obotum eyiyi nsema ahorow nyinara, ma ɔmbɛka edwimfo a wɔwɔ me nkyɛn wɔ Juda na Jerusalɛm a m'egya David siesiee hɔn siei no ho.
8. Eso fa nkyindur ndua, ɔpepeaa ndua, na algum ndua fi Lebanon brɛ me: na minyim dɛ wo nkowaa botum etwa ndua wɔ Lebanon: na, hwɛ, mo nkowaa bɛka wo nkowaa ho,
2CH.2.9, ma woeesiesie ndua piigyan ama me: osiandɛ dan a miribesi no ɔso na ɔyɛ nwanwa.
10. Na, hwɛ, mebɛma wo nkowaa, nduatwafo a wotwa ndua no edziban, ewi etwadze mpemeduonu, na atoko etwadze mpemeduonu, na wenyin galɔn mpemɔha nye du, na ngo galɔn mpemɔha nye du.
11. Nna Taerehen Huram buaa no wɔ nwoma a ɔdze brɛɛ Solomon no mu dɛ, Osiandɛ EWURADZE dɔ ne man ntsi, nna ɔahyɛ wo hen wɔ hɔn do.
12. Nkyii so Huram see dɛ, Nhyira nka EWURADZE, Israel Nyankopɔn a ɔyɛɛ ɔsor na asaase, dɛ ɔama ɔhen David ɔba nyansafo a wɔama no nyimdzee na ntseasee a obesi dan ama EWURADZE, na ofi ama n'ahendzi.
13. Na afei masoma ɔbarimba onyansafo a wɔama no ntseasee, mekyerɛ m'egya Huram,
2CH.2.14, ɔbaa bi a ofi Dan ne mbabaa mu ne ba, n'egya nye ɔbarimba bi a ofi Taere, onyim sika, na dwetɛ, boran, dadze, abo, na ndua, ɔberdum, bibir, na ndwera fɛɛfɛw, na serdaa mu edwin dzi; eso onyim nsema ahorow nyinara yiyi, na ndwindze biara ho edwin: ma wɔmma no dzibew bi ma ɔnka wo mbarimba enyansafo, na mo wura David w'egya ne mbarimba enyansafo no ho.
15. Dɛm ntsi afei ewifua na atoko, ngo na nsa a mo wura kaa ho asɛm no, wɔmma ɔmfa mbrɛ no nkowaa:
16. na yebotwa ndua efi Lebanon, dodow ara a ibehia no: na yɛdze no mpanta no edua po do abrɛ wo wɔ Jopa; na ɔwo so edze afow akɔ Jerusalɛm.
17. Na Solomon kaan ahɔho a wɔwɔ Israel asaase do no nyinara, dɛ mbrɛ nkanee a n'egya David dze kaan hɔn no tse; na wohun hɔn dɛ wɔyɛ mpemɔha eduonum na mpemebiasa ahaesia.
18. Na ɔhyɛɛ hɔn mu mpemeduosuon dɛ wɔnsoasoa adze, na mpemeduowɔtwe a wɔyɛ mbepɔw do nduatwafo, na mpemebiasa ahaesia a wɔyɛ ahwɛdofo dɛ wɔmma nkorɔfo no nyɛ edwuma.

## Tsir 3

1. Nna Solomon hyɛɛ ase dɛ orisi EWURADZE ne fi no wɔ Jerusalɛm bepɔw Moria do, mbrɛ EWURADZE yii noho kyerɛɛ n'egya David no, wɔ bea a David esiesie, wɔ Jebusnyi Ornan n'ewuporowee no.
2. Na n'ahendzi no n'afe a otsia anan no mu bosoom a otsia ebien no mu da a otsia ebien no, nna ɔhyɛɛ ase dɛ orisi.
3. Afei fapem a Solomon hyɛe dze maa Nyankopɔn ne fi ne nsii no nye yi. Ne tsentsen basafa mu dɛ mbrɛ nkan no nsusui tse no, ɔyɛ basafa eduasa, na ne tɛtɛr basafa du.
4. Na abrandaa a ɔwɔ dan no enyim no ne tsentsen, dɛ mbrɛ ɔdan no ne tɛtɛr tse, ɔyɛ basafa du, na no krɔn eduosia: na ɔdze sika mapa duraa no mu afamu.
5. Na dan kɛse no ɔdze ɔpepeaa ndua saam do, na ɔdze sika pa duraa ho, na odzidzii do edwin, mbɛdua na ntweaban.
6. Na ɔdze abo a ɔsom bo kataa ɔdan no ho wɔ ne fɛw ntsi: na sika no yɛ Parvaim sika.
7. Na ɔdze sika duraa dan no, mpuna no, apondua no, na n'afasu no, na no mbobow no ho; na oyiyii wɔ afasu no ho.
8. Na ɔyɛɛ krɔnkrɔn mu krɔnkrɔn dan no; ne tsentsen, dɛ mbrɛ dan no ne tɛtɛr no tse, ɔyɛ basafa du, na ne tɛtɛr basafa du; na ɔdze sika pa a n'ano tow  talent   ahaesia duraa ho., #Eks 26.33
9. Na ne mprɛgow ne nkerii no n'ano tow sika dwetɛbona eduonum. Na ɔdze sika duraduraa ɔsor mpia no ho.
10. Na ɔyɛɛ kerubfo ebien osian edwuma wɔ krɔnkrɔn mu krɔnkrɔn dan no mu; na wɔdze sika duraa ho.
11. Na kerubfo no hɔn ntsaban ne tsentsen yɛ basafa du: kerub baako n'atsaban kor basafa ebien na fa, ɔka dan no ne fasu no; na atsaban kor no so yɛ basafa ebien na fa, ɔka kerub baako no so n'atsaban.
12. Na kerub baako no so n'atsaban kor yɛ basafa ebien na fa, ɔka ɔdan no ne fasu no; na n'atsaban kor no so yɛ basafa ebien na fa, ɔka kerub baako no so n'atsaban no.
13. Kerubfo yi hɔn ntsaban mu tsɛw basafa du: na wogyinagyina hɔn anan do, na hɔn enyim dzi dan no no do afamu.
14. Na ɔdze bibir, na ɔberdum, na serdaa, na ndwera pa dze yɛɛ ntwamutam no, na ɔween kerubfo wɔ mu.
15. Eso dan no enyim edum ebien a n'atsentsen yɛ basafa duesuon na fa, na ntaadotsir a ɔwɔ no mu kor etsifi ɔyɛ basafa ebien na fa.
16. Na ɔyɛɛ ntweaban wɔ mpiakyir no mu, na ɔdze sensɛɛn edum no etsifi; na ɔyeyɛɛ  pɔmegranate  ekutu ɔha, na ɔdze hyehyɛɛ ntweaban no mu.
17. Na ɔdze edum no sisii asɔrfi no enyim, kor wɔ enyimfa, na kor so wɔ abankum afamu; na ɔfrɛɛ dza ɔwɔ enyimfa no ne dzin Jakin, na dza ɔwɔ abankum no ne dzin Boaz.

## Tsir 4

1. Nkyii so ɔyɛɛ boran afɔrmbukyia, ne tsentsen basafa du, na ne tɛtɛr basafa du, na no krɔn basafa enum., #Eks 27.1
2. Eso ɔyɛɛ nsutaae a woguar mu a ofi ano kɛpem ano yɛ basafa enum no, otwa kɔntɔnkrɔn, na no krɔn yɛ basafa ebien na fa; na ahoma basafa duenum bɔ ho aprɔw hyia.
3. Na nkukuduuduw ne saso wowɔ n'ase dze bɔ no aprɔw hyia, du wɔ anamɔn kor na fa mu, ɔbɔ po no ho aprɔw hyia. Nkukuduuduw no a wogui no, woguu no akyerɛpɛn ebien.
4. Ogyinaa anantwi duebien do, ebiasa hwɛ kwaamu afamu, na ebiasa hwɛ anee afamu, na ebiasa hwɛ pomu afamu, na ebiasa hwɛ boka afamu: na po no taa hɔn do wɔ sor, na hɔn ekyir nyinara wɔ no mu afamu.
5. Na ne peperepe yɛ nsatseama nsusui; na n'ano no wɔyɛɛ no dɛ kɔɔpow ano, ɔtse dɛ nsukookoo ne nhyiren: odzi galɔn mpemduenum.
6. Eso ɔyɛɛ eguarsɛn du, na ɔdze enum sisii enyimfa afamu, na enum so abankum afamu, dɛ wɔnhohor adze ho wɔ mu; ndzɛmba a ɔyɛ ɔhyew afɔr ho dze no na wɔhohoor ho wɔ mu: na po no dze, ɔwɔ hɔ ma asɔfo no, ma wɔaahohor hɔnho wɔ mu.
7. Na ɔyɛɛ sika nkandzeadua du no dɛ mbrɛ no ho mbra tse no; na ɔdze sisii asɔrfi no mu, enum wɔ enyimfa, na enum so wɔ abankum.
8. Eso ɔyɛɛ apon du, na ɔdze sisii asɔrfi no mu, enum wɔ enyimfa afamu, na enum so wɔ abankum afamu. Na ɔyɛɛ sika mbɛɛsen ɔha.
9. Nkyii so ɔyɛɛ asɔfo hɔn abangua no, na abangua kɛse no, na abangua no ano mbobow no, na ɔdze boran duraa mbobow no ho.
10. Na ɔdze po no sii dan no ne nyimfa afamu wɔ boka afamu a ɔhwɛ pomu afamu no.
11. Na Huram yɛɛ nsenaba, na nsofi, na mbɛɛsen no. Nna Huram wiee edwuma a ɔyɛe maa ɔhen Solomon wɔ Nyankopɔn ne fi no ho yɛ:
12. edum ebien no, na edum no n'etsifi ntaadotsir apɔw ebien no; na ntenadwuma ebien no a wɔdze kata edum no n'etsifi ntaadotsir apɔw no ho no;
13. na ntenadwuma ebien no ho pɔmegranate eduaba ahaanan no; pɔmegranate eduaba akyerɛpɛn ebien yɛ atenadwuma kor nedze, dɛ ɔkata ntaadotsir no n'apɔw ebien no a ɔwɔ edum no no do no ho.
14. Ɔyɛɛ ngyina ndaka no so, na ɔyɛɛ ndaka no do eguarsɛn no;
15. po kor, na n'ase anantwi duebien no.
16. Nsenaba no so, na nsofi no, na edzinam no, na no ho ndzɛmba nyinara, na n'egya Huram yɛe maa ɔhen Solomon dze maa EWURADZE ne fi no, ɔyɛ boran a wɔapɔw ho hyɛnn.
17. Jordan Tɛtɛr mu hɔ na ɔhen no gui, wɔ hyirew daadze mu wɔ Sukɔt na Zereda ntamu.
18. Dɛm na Solomon yɛɛ ndzɛmba yi nyinara kɛse piigyan: na woennhu boran no ne nkerii ano.
19. Na Solomon yɛɛ ndzɛmba a ɔwɔ Nyankopɔn ne fi no mu nyinara, sika afɔrmbukyia no so, na apon a kyerɛpaanoo no sisi do no;
20. na nkandzeadua no nye no ho nkandzea, ma wɔaasɔ no dɛ mbrɛ mbra no tse wɔ mpiakyir no enyim no, yɛ sika mapa;
21. na no ho nhyiren, na nkandzea, na ndabaa no, sika a, ne nyinara sika ara nko;
22. na edumgya, na mbɛɛsen, na ntser, na ngyasɛn no, sika mapa: na dan no n'ahɛnee no dze, no mu afamu krɔnkrɔn mu krɔnkrɔnbea no no mbobow no, na dan no, mekyerɛ asɔrfi no no mbobow no, sika a.

## Tsir 5

1. Na wowiee edwuma a Solomon yɛe maa EWURADZE ne fi no nyinara. Na Solomon dze ndzɛmba a n'egya David tui sii hɔ no bae; mekyerɛ dwetɛ, na sika, na ndzɛmbandzɛmba no nyinara, na ɔdze besisii Nyankopɔn fie ndzekoradzebea.
2. Nna Solomon hyiahyiaa Israel mpanyimfo, na ebusuakuw ebusuakuw mu etsitsir nyinara, Israelmba egyanom efiefi mbapɔmba no, ma wɔbaa Jerusalɛm, dɛ wɔrekɛfa EWURADZE n'ahyɛmudaka no efi Zion a ɔyɛ David kurow no mu aba.
3. Na Israel mbarimba no nyinara hyiahyiaa hɔnho behyiaa ɔhen no nkyɛn wɔ afahyɛ no ase, wɔ bosoom a otsia esuon no mu.
4. Na Israel mpanyimfo no nyinara bae, na Levifo no bɛmaa adaka no do.
5. Na wɔdze adaka no, na ehyiadzibuw no, na ndzɛmba krɔnkrɔn a ɔwɔ Buw no mu no bae; iyinom na asɔfo na Levifo no wɔdze bae.
6. Na ɔhen Solomon na Israel mboanofo no nyinara a woebehyia wɔ ne nkyɛn no, wodzi adaka no enyim, rukuku nguan na anantwi a osian hɔn dodow ntsi wonntum nnkan eso wommbu ano, dze robobɔ afɔr.
7. Na asɔfo no dze EWURADZE n'ahyɛmudaka no bae dze besii ne sibew, wɔ dan no ne mpiakyir, krɔnkrɔn mu krɔnkrɔnbea no mu; mekyerɛ kerubfo no hɔn ntsaban ase.
8. Na kerubfo no atserɛtserɛw hɔn ntsaban mu wɔ adaka no ne sibew no do, na kerubfo no akata adaka no na no ho mpoma no do wɔ ɔsor.
9. Na mpoma no wowar dodow ma wohu mpoma no n'etsifi wɔ adaka no ho wɔ mpiakyir no enyim; na wonnhu wɔ abowano: na mbrɛ ɔwɔ ara nye no, bodu ndɛ da yi.
10. Hweeara nnyi adaka no mu gyedɛ abopon ebien no a Moses dze guu mu wɔ Horeb no, wɔ mbrɛ EWURADZE nye Israelmba dzii ahyɛmu, wɔ mber a wofi Egypt asaase do reba no.
11. Na ɔbaa dɛ, aber a asɔfo no wofii bea krɔnkrɔn no do puei no, (osiandɛ asɔfo a wɔwɔ hɔ no nyinara wɔatsew hɔnho, na woenndzi hɔn nkyekyɛmu ekyir;
12. eso Levifo no a wɔyɛ adwontofo no, hɔn nyinara, mekyerɛ Asaf, Heman, Jedutun, na hɔn mba na hɔn nuanom no, wɔhyehyɛ ndwera fɛɛfɛw, kitsakitsa nkasaa na bɛnta asanku na nsankutsen gyinagyina afɔrmbukyia no no boka afamu na asɔfo ɔha eduonu rehɛn mbɛn ka hɔn ho:)
13. nna ɔbaa dɛ, aber a mbɛnhɛmfo na adwontofo no wɔyɛɛ dɛ ɔbaakofo, na wɔdze ndze kor dɛ wɔdze riyi EWURADZE ayɛw da no ase; na aber a wɔdze mbɛn na nkasaa na asanku ndzɛmba maa hɔn ndze do riyi EWURADZE ayɛw, dɛ, Na oye; na n'ehumbɔbɔr tsim hɔ daa no: Nna mununkum bɛhyɛɛ dan no ma, mekyerɛ EWURADZE ne dan no a
14. na osian mununkum no ntsi asɔfo no enntum enngyina annsom: osiandɛ EWURADZE n'enyimnyam ahyɛ Nyankopɔn ne dan no ma., #Eks 40.34

## Tsir 6

1. Nna Solomon kaa dɛ, EWURADZE ase dɛ, ɔbɛtsena sum kebii mu.
2. Na emi dze, mesi dan ayɛ tsenabew ama wo, na beebi a ebɛtsena hɔ daa.
3. Na ɔhen no daan n'enyi, na ohyiraa Israel mboanofo nyinara: na Israel mboanofo no nyinara gyinagyinaa tsentsen.
4. Na ɔsee dɛ, Nhyira nka EWURADZE, Israel Nyankopɔn a ɔdze n'ano kyerɛɛ m'egya David, na ɔdze ne nsa ahyɛ no ma, dɛ
5. Ofitsi da a medze me man mifi Egypt asaase do mebae no, mannsan mu ennyi kurow bi emmfi Israel ebusuakuw ebusuakuw nyinara mu dɛ wonsi mu dan, ma me dzin ntsena hɔ; nkyii so mannsan mu ennyi nyimpa biara dɛ ondzi panyin wɔ me man Israel do:
6. mbom masan mu eyi Jerusalɛm, dɛ me dzin ntsena hɔ; na masan mu eyi David dɛ ɔnhwɛ me man Israel do.
7. Afei ɔwɔ m'egya David n'akoma mu dɛ nkyɛ obesi dan ama EWURADZE, Israel Nyankopɔn no, ne dzin.
8. Na EWURADZE see m'egya David dɛ, Susuampa dɛ ɔwɔ w'akoma mu dɛ nkyɛ ibesi dan ama me dzin no, ayɛ no yie dɛ ɔwɔ w'akoma mu:
9. naaso ɔwoara nnkesi dan no, na mbom wo ba a ofi w'asen mu bɛba no, ɔno na obesi dan no ama me dzin.
10. Na EWURADZE ama n'asɛm a ɔkae no ahyɛ ma; na masoɛr mahyɛ m'egya David n'ananmu, na metse Israel ahengua do, dɛ mbrɛ EWURADZE bɔɔ anohoba no, na mesi dan no ama EWURADZE, Israel Nyankopɔn no ne dzin.
11. Na hɔ na medze adaka no a EWURADZE n'ahyɛmu a ɔnye Israelmba dzii no wɔ mu no esi.
12. Na ogyinaa EWURADZE n'afɔrmbukyia no enyim wɔ Israel mboanofo no nyinara enyim, na ɔtrɛɛ ne nsamu:
13. (osiandɛ Solomon ayɛ boran sumpii bi a ne tsentsen yɛ basafa ebien na fa, na ne tɛtɛr basafa ebien na fa, na no krɔn basafa kor na fa, na ɔdze esi abangua no ne finimfin; na ɔno do na okegyinae, na ɔkotoow n'anankoroma enyim wɔ Israel mboanofo no nyinara enyim, na ɔtrɛɛ ne nsamu wɔ sor:)
14. na ɔsee dɛ, EWURADZE Nyankopɔn, Onyankopɔn bi nnyi hɔ a ɔtse dɛ ɔwo, wɔ sor, anaa asaase do a isie ahyɛmu na mbɔbɔrhu ma wo nkowaa a wɔdze hɔn akoma nyinara nantsew w'enyim:
15. ɔwo a esie dza edze bɔɔ w'akowaa m'egya David anohoba no ama no: nyew, ɔwo edze w'ano kae, na edze wo nsa ahyɛ no ma, dɛ mbrɛ ɔtse ndɛ da yi.
16. Dɛm ntsi afei, EWURADZE, Israel Nyankopɔn, sie dza edze abɔ anohoba ama w'akowaa m'egya David no ma no, dɛ, Nyimpa a ɔbɛtsena Israel ahengua do rommbɔ wo wɔ m'enyim; sɛ wo mba hwɛ hɔn kwan yie, dɛ wɔbɛnantsew wɔ me mbra mu dɛ mbrɛ ɔwo anantsew wɔ m'enyim yi ara a.
17. Dɛm ntsi afei, EWURADZE, Israel Nyankopɔn, ma w'asɛm a ekaa kyerɛɛ w'akowaa David no ntsim.
18. Ma aso ampa dɛ Nyankopɔn bɛtsena nyimpa nkyɛn wɔ asaase do a? Hwɛ, ɔsor na ɔsor no sorsor mpo nntum nnkora wo; na ankantam ɔdan yi a mesi yi!
19. Naaso EWURADZE me Nyankopɔn, bu w'akowaa ne mpaabɔ, na no ntotɔserɛ bi, dɛ ibetsie w'akowaa ne nkekamu na ne mpaabɔ a ɔrobɔ no w'enyim yi:
20. dɛ w'enyi bobue wɔ ɔdan yi do adzekyee na adzesaa, mekyerɛ bea a ɔwoara ase dɛ edze wo dzin bɛtsena hɔ no do; dɛ ibetsie mpaabɔ a w'akowaa bɔbɔ akyerɛ bea yi do no.
21. Na tsie w'akowaa na wo man Israel ntotɔserɛ, aber a wɔrobɔ mpaa kyerɛ bea yi do; nyew, tsie no wɔ wo tsenabea hɔ, mekyerɛ ɔsor a; na sɛ etse a, fa fir.
22. Sɛ nyimpa bi yɛ bɔn tsia ne nyɛnko, na ntam bi bɛda no do dɛ ɔka, na ɔba bɛka ntam wɔ w'afɔrmbukyia enyim wɔ ofi yi mu a:
23. ɔno ɔwoara tsie wɔ sor, na yɛ, na bu wo nkowaa atsɛn, dɛ erehyɛ ɔdzebɔnyɛnyi no ananmu, ma no kwan eebua nankasa n'etsifi; na irubu ɔtseneneenyi no bem, ma aama no dɛ mbrɛ ne ndzeyɛtsenenee tse.
24. Na sɛ wɔka wo man Israel gu wɔ atamfo enyim, osiandɛ wɔayɛ bɔn etsia wo ntsi; na wɔsan ba bio bɔbɔ wo dzin, na wɔbɔ mpaa na wɔtotɔ serɛ wɔ w'enyim wɔ ofi yi mu a:
25. ɔno ɔwoara tsie wɔ sor, na fa wo man Israel hɔn bɔn kyɛ, na fa hɔn bra asaase a ɔwoara dze maa hɔn na hɔn egyanom no do bio.
26. Sɛ wɔtow sor mu, na nyankom nntɔ, osiandɛ wɔayɛ bɔn etsia wo ntsi; na sɛ wɔbɔ mpaa kyerɛ bea yi do, na wɔbɔ wo dzin, na wɔsan fi hɔn bɔn ho, dɛ ahaw hɔn ntsi a:
27. ɔno ɔwoara tsie wɔ sor, na fa wo nkowaa na wo man Israel hɔn bɔn kyɛ hɔn, dɛ erekyerɛ hɔn ɔkwan pa a ɔsɛ dɛ wɔfa do; na ma nyankom ntɔ ngu w'asaase a ɔwoara dze ama wo man dɛ egyapadze no do.
28. Sɛ ɔkɔm ba asaase no do, sɛ ɔyardɔm ba, sɛ ehuw anaa ɔpo, mbɛbɛw anaa nkonyinko ba; sɛ hɔn atamfo botua hɔn wɔ hɔn nkuropon asaase do; owuyar biara anaa yarba biara ba a;
29. mpaabɔ na ntotɔserɛ biara a nyimpa biara, anaa wo man Israel nyinara bɛyɛ a nyimpa biara bohu nankasa no wuyar na nankasa ne yaw, na ɔbɛtrɛ ne nsamu akyerɛ ofi yi do no:
30. ɔno ɔwoara tsie wɔ ɔsor wo tsenabea hɔ, na fa kyɛ, na ma nyimpa biara dɛ mbrɛ n'akwan nyinara tse, nyia ɔwoara inyim n'akoma mu a; (osiandɛ ɔwo, mekyerɛ ɔwoara nkotoo, na inyim nyimpa mba hɔn akoma mu;)
31. ama woeesuro wo, na wɔaanantsew w'akwan do, mber tsentsen a wɔdze bɛtsena asaase a ɔwoara edze maa hɔn egyanom no do no.
32. Nkyii so ɔhɔho a ommfi wo man Israel mu ho dze, sɛ wo dzin kɛse, na wo tum nsa, na w'abasa a atsen mu no ntsi, ma ofi ekyirekyir man bi mu ba; na sɛ wɔba bɔbɔ mpaa kyerɛ dan yi do a:
33. ɔno ɔwoara tsie wɔ ɔsor, mekyerɛ wo tsenabea hɔ, na yɛ dɛ mbrɛ ɔhɔho no su frɛ wo no nyinara; ma asaase do aman nyinara eehu wo dzin, na woeesuro wo, dɛ mbrɛ wo man Israel yɛ, na woeehu dɛ wo dzin na wɔdze frɛ ɔdan yi a mesi yi.
34. Sɛ wo man fir edzi nye hɔn atamfo kedzi ako, wɔ ɔkwan biara a ɔwoara bɔsoma hɔn do, na wɔbɔ wo mpaa kyerɛ kurow a asan mu eyi, na dan a mesi ama wo dzin yi do a:
35. ɔno ɔwoara tsie hɔn mpaabɔ na hɔn ntotɔserɛ wɔ sor, na dzi hɔn asɛm ma hɔn.
36. Sɛ wɔyɛ bɔn tsia wo, (osiandɛ nyimpa bi nnyi hɔ a onnyi bɔn, ) na wo bo fuw hɔn, na iyi hɔn ma atamfo, ma wɔfa hɔn ndɔmmum kɔ asaase bi do ekyirekyir o, ɔbɛn o;
37. naaso sɛ hɔnara wɔdwen wɔ asaase a wɔafa hɔn ndɔmmum akɔ do no do, na wɔsan bio, na wɔtotɔ serɛ wo wɔ hɔn ndɔmmum asaase no do, dɛ, Yɛayɛ bɔn, yeetwa nkontompɔ, yeedzi emumuyɛsɛm;
38. sɛ wɔdze hɔn akoma nyinara na hɔn kra nyinara san ba wo nkyɛn wɔ hɔn ndɔmmum asaase no do, mbrɛ wɔafa hɔn ndɔmmum akɔ no, na woyi mpaa kyerɛ hɔn asaase a ɔwoara edze maa hɔn egyanom, na kurow a ɔwoara asan mu eyi, na wɔkyerɛ ɔdan a mesi ama wo dzin yi do a:
39. ɔno ɔwoara tsie hɔn mpaabɔ na hɔn ntotɔserɛ wɔ sor, mekyerɛ wo tsenabea hɔ, na dzi hɔn asɛm ma hɔn; na fa kyɛ wo man a wɔayɛ bɔn etsia wo no.
40. Afei, me Nyankopɔn, meserɛ wo, bue w'enyiwa, na kyɛn w'aso wɔ mpaabɔ a wɔbɔ wɔ ha yi do.
41. Dɛm ntsi afei, EWURADZE Nyankopɔn, soɛr kɔ w'ahomgyebea no mu, ɔwo, na w'ahoɔdzen adaka no: EWURADZE Nyankopɔn, ma w'asɔfoe nya nkwagye, na ma w'ahotseweefo enyi ngye wɔ papa mu.
42. EWURADZE Nyankopɔn, mma nndan wo nyia asera no no enyi: kaa w'akowaa David adɔyɛ no.

## Tsir 7

1. Na aber a Solomon wiee mpaa bɔ no, ogya fi sor dwirii, na ɔbɛhyeew ɔhyew afɔr na okum afɔr no; na EWURADZE n'enyimnyam bɛhyɛɛ dan no ma.
2. Na asɔfo no enntum annhɛn EWURADZE ne dan no mu, osiandɛ EWURADZE n'enyimnyam no ahyɛ EWURADZE ne dan no ma.
3. Na aber a ogya no rudwir, na EWURADZE n'enyimnyam reba ofi no do no, Israelmba no nyinara hwɛe; na wɔbɔɔ hɔn mu adze dze hɔn enyim butubutuuw famu wɔ abonsɛwee no do sɔree, na wɔdaa EWURADZE ase, dɛ, Na oye, na n'ehumbɔbɔr tsim hɔ daa.
4. Nna ɔhen no na ɔman no nyinara bɔɔ okum afɔr wɔ EWURADZE enyim.
5. Na ɔhen Solomon dze anantwi mpemeduonu ebien, na nguan mpemɔha eduonu bɔɔ okum afɔr. Dɛm na ɔhen no na ɔman no nyinara dze tseew Nyankopɔn fi no ho.
6. Na asɔfo no gyinagyina hɔ, dɛ mbrɛ hɔn nhwɛdodwuma tsetsee; Levifo no so kitsakitsa EWURADZE no ndwom ho ndzɛmba a ɔhen David yɛɛ dɛ wɔmfa nda EWURADZE ase, dɛ, n'ehumbɔbɔr tsim hɔ daa, aber a David nam hɔn som do yii ayɛw no: na asɔfo no henhɛɛn mbɛn wɔ hɔn enyim; na Israel nyinara gyinagyinaa hɔ.
7. Nkyii so Solomon yɛɛ abangua a ɔwɔ EWURADZE fi no enyim no ne finimfin no krɔnkrɔn; na hɔ na ɔbɔɔ ɔhyew afɔr, na asomdwee afɔr ho seradze no: osiandɛ boran afɔrmbukyia a Solomon yɛe no, ɔhyew afɔr, na edziban afɔr, na seradze no nnsen do.
8. Nna Solomon hyɛɛ fa no aber no mu, nda esuon, na Israel nyinara ka no ho, mboanofo kɛsenara, wofi Hamat ahɛnee dze kodu Egypt ɔwora no ho.
9. Na da a otsia awɔtwe no wɔbɔɔ ngua a ɔtaa dzinn: na afɔrmbukyia no ne ntsewho no wodzii no nda esuon, na afahyɛ no so nda esuon.
10. Na bosoom a otsia esuon no ne da a otsia eduonu ebiasa no, nna ogyaa ɔman no kwan ma wɔkɔr hɔn asesee mu, wɔdze enyigye na akoma pa wɔ yie a EWURADZE ayɛ ama David, na Solomon, na ne man Israel no ntsi.
11. Nna Solomon wiee EWURADZE ne fie, na ɔhen ne fie no: na dza ɔbaa Solomon n'akoma mu nyinara dɛ ɔbɛyɛ wɔ EWURADZE ne fie mu, na nankasa ne fie mu nyinara, owiee yɛ dwudwoodwo.
12. Na EWURADZE yii noho kyerɛɛ Solomon anadwe, na ɔsee no dɛ, Matse wo mpaabɔ, na masan mu eyi bea yi ama moho dɛ afɔrbɔ fie.
13. Sɛ motow ɔsor mu ma nyankom nntɔ, anaa sɛ mehyɛ mbɛbɛw dɛ wɔmbɛmen asaase no, anaa medze ɔyardɔm ba me man mu;
14. na sɛ me man a wɔdze me dzin frɛ hɔn no brɛ hɔnho adze, na wɔbɔ mpaa, na wɔhwehwɛ m'enyim, na wɔsan fi hɔn kwan bɔn do a; ɔno mibefi sor metsie, na medze hɔn bɔn akyɛ hɔn, na mayɛ hɔn asaase no edur.
15. Afei mubobue m'enyiwa, na makyɛn m'aso, wɔ mpaabɔ a wɔbɔ no, wɔ ha yi do.
16. Na afei na masan mu eyi fie yi na mayɛ no krɔnkrɔn, dɛ me dzin ntsena hɔ daa: na m'enyiwa na m'akoma bɛtsena hɔ daa nyinara.
17. Na ɔwo dze, sɛ ebɛnantsew m'enyim dɛ mbrɛ w'egya David nantsewee, na ayɛ dɛ mbrɛ medze ahyɛ wo no nyinara, na edzi m'ahyɛdze na m'atsɛmbu no do a;
18. ɔno mebɛma w'ahendzi ahengua etsim hɔ, dɛ mbrɛ menye w'egya David dzii ahyɛmu, dɛ, Wɔremma nyimpa a ɔbɛyɛ Israel do ɔhwɛfo mmbɔ wo no.
19. Na sɛ hom san, na wɔpow m'ahyɛdze na me mbransɛm a medze esi hom enyim yi, na hom kɔ kɔsom enyame fofor, na wɔsɔr hɔn a:
20. ɔno mubotu hɔn efi m'asaase a medze ama hom no do; na ofi a mayɛ no krɔnkrɔn ama me dzin yi, mobɔtow efi m'enyi do akyen, na mayɛ no ɔkasabɛbu na fen wɔ aman nyinara mu.
21. Na ofi yi a ɔkrɔn dɛm yi, obiara a obotwa mu wɔ ho no, no ho bɔbow no, na ɔase dɛ, Ɔyɛ dɛn ntsi na EWURADZE ayɛ asaase yi, na ofi yi dɛm yi?
22. Na wobobua dɛ, Osiandɛ wɔpoow EWURADZE, hɔn egyanom Nyankopɔn a ɔdze hɔn fii Egypt asaase do bae no, na wɔkɛtae suoo enyame fofor mu sɔɔr hɔn, na wɔsoom hɔn: dɛm ntsi na ɔdze mbusu yi nyinara aba hɔn do yi.

## Tsir 8

1. Na ɔbaa dɛ mfe eduonu a Solomon dze sisii EWURADZE ne fi, na nankasa ne fi, n'ewiei no,
2CH.8.2, nna nkurow a Huram dze maa Solomon no, Solomon kyekyeree, na ɔmaa Israelmba kɛtsenatsenaa hɔ.
3. Na Solomon sii mu kɔr Hamat-zoba, na okedzii do nyim.
4. Na ɔkyekyeer Tadmor wɔ sar no do, na adzekora nkurow a ɔkyekyeer no wɔ Hamat no nyinara.
5. Eso ɔkyekyeer etsifi Bɛt-horon, na anaafo Bɛt-horon, nkurow a wɔagyegye ho ban a ɔwowɔ afasu, nkuropon, na apon ekyir adaban;
6. na Baalat, na adzekora nkurow a Solomon wɔ no nyinara, na ne ntseaseanam nkurow nyinara, na no mpɔnkɔdofo nkurow, na dza Solomon pɛɛ dɛ ɔkyekyer dze gye n'enyi wɔ Jerusalɛm nyinara, na Lebanon, na n'ahendzi asaase no nyinara mu.
7. Na nkorɔfo a wɔkae wɔ Hitifo, na Amorifo, na Perizfo, na Hivifo, na Jebusfo mu nyinara a wommfi Israel mu no dze;
8. hɔn mba a wɔkaa hɔn ekyir wɔ asaase no do no a Israelmba enntum annsɛɛ hɔn pasapasa no bi no, hɔn na Solomon gyegyee hɔn enyadze ɔtowdwuma dze bodur ndɛ da yi.
9. Na Israelmba no mu dze, Solomon annyɛ mu bi n'edwuma mu nkowaa; na hɔn nye mbarimba akofo, na n'asafohemfo do etsitsir, na ne ntseaseanam na no mpɔnkɔdofo do mpanyimfo.
10. Na woyinom nye ɔhen Solomon n'ahwɛdofo mu etsitsir; mekyerɛ nyimpa ahaenu eduonum a wɔhwɛ nkorɔfo no do.
11. Na Solomon dze Farao babaa no fii David kurow mu baa ofi a oesi ama no no mu: na ɔsee dɛ, Me yer nnkɛtsena Israelhen David fie, osiandɛ beebi mbrɛ EWURADZE n'adakaa no aba hɔ no yɛ krɔnkrɔn.
12. Nna Solomon bɔɔ ɔhyew afɔr maa EWURADZE wɔ EWURADZE n'afɔrmbukyia a osii no wɔ nkrandaa no enyim no do,
2CH.8.13, da biara na no mu dza ɔsɛ no na ɔbɔɔ ɔhyew afɔr no, dɛ mbrɛ Moses ne mbrasɛm tse, ahomgyenda dze, bosoom fofor dze na afahyɛ dze, afrenhyia mu mpɛn ebiasa, mekyerɛ epitsi afahyɛ no mu, na adapɛn nda afahyɛ no mu, na ntamadan afahyɛ no mu., #Nka 28.9, 10, 11-15; Eks 23.14-17; 34.22
14. Na, dɛ mbrɛ n'egya David ne mbra no tse no ɔdze asɔfo no hɔn nkyekyɛmu no sisii hɔn som do, na Levifo no so hɔn nhwɛdodwuma mu, dɛ wonyi ayɛw, na wɔnsom wɔ asɔfo no enyim, dɛ mbrɛ da biara no mu edwuma gye: mbobowano ahwɛfo no so dɛ mbrɛ hɔn nkyekyɛmu tse wɔ kuropon biara ano: na dɛm na Nyame nyimpa David hyɛe.
15. Na woemmfi ɔhen no ne mbrasɛm a ɔwɔ asɔfo na Levifo no do wɔ asɛm biara, anaa akoradze no ho emmfi.
16. Afei Solomon n'edwuma nyinara wosiesiei maa da a wɔtoow EWURADZE ne dan no ne fapem, na okodur dɛ wowiei. Nna wowiee EWURADZE ne fi no korakora.
17. Nna Solomon sii mu kɔr Ezion-geber, na Elot, wɔ mpoano wɔ Edom asaase do.
18. Na Huram nam no nkowaa nsa do dze ahɛn, na nkowaa a wɔwɔ po ho nyimdzee brɛɛ no; na wɔnye Solomon no nkowaa no kɔr Ofir, na wɔkɛfaa hɔ sika kɔkɔɔ  talent   ahaanan eduonum, na wɔdze brɛɛ ɔhen Solomon.

## Tsir 9

1. Na aber a Seba ɔhembaa no tsee Solomon ne nka no, nna ɔbaa dɛ ɔdze nsɛmbisa dzendzen robɔsɔ Solomon ahwɛ wɔ Jerusalɛm, ɔnye akadofo kɛsenara, na efumpɔnkɔ a wɔsoso nduhuam, na sika piigyan, na abo a ɔsom bo; na aber a ɔbaa Solomon nkyɛn no, ɔnye no twetwee dza ɔwɔ n'akoma mu nyinara ho nkɔmbɔ.
2. Na Solomon maa no ne nsɛmbisa nyinara ho mbuae: na asɛm biara nnyi hɔ a Solomon enntum amma no mbuae.
3. Na aber a Seba ɔhembaa no hun Solomon ne nyansaa, na ofi a oesi,
2CH.9.4, na no pon do edziban, na no nkowaa hɔn atsenae, na n'asomfo ngyinaamu, na hɔn ntar; ne nsahyɛfo so, na hɔn ntar; na n'afowee a ɔnam do fow kɔ EWURADZE fie no; noho boow no mbordo.
5. Na ɔsee ɔhen no dɛ, Wo ndwuma na wo nyansaa ho asɛm a metsee no wɔ mankasa m'asaase do no yɛ nokwar.
6. Naaso manngye hɔn nsɛm no menndzi, dze bodu dɛ mebae, na medze m'enyiwa mubohu yi: na, hwɛ, saana wɔannka wo nyansaa ne kɛseyɛ ne fa mpo annkyerɛ me: ɔwo ebor nka a metsee no do koraa.
7. Ahomka aka wo nkorɔfo, na ahomka aka wo nkowaa yi a wogyinagyina w'enyim daa, na wotsie wo nyansaa no.
8. Nhyira nka w'EWURADZE wo Nyankopɔn a ɔpɛ w'asɛm dɛ ɔdze wo esi n'ahengua do, dɛ dzi hen ma w'EWURADZE wo Nyankopɔn: na osiandɛ wo Nyankopɔn dɔ Israel, dɛ ɔdze hɔn betsim hɔ daa ntsi na ɔahyɛ wo hɔn do hen, dɛ ma pɛrpɛryɛ na tsenenee nyɛ edwuma.
9. Na ɔmaa ɔhen no sika  talent   ɔha eduonu, na nduhuam piigyan, na abo a ɔsom bo: na eduhuam a ɔtse dɛm dɛ mbrɛ Seba ɔhembaa no dze maa ɔhen Solomon no bi ammba bio.
10. Na Huram no nkowaa, na Solomon no nkowaa no a wɔdze sika fi Ofir bae no, wɔdze  algum   ndua na abo a ɔsom bo so bae.
11. Na ɔhen no dze  algum   ndua no yɛɛ EWURADZE ne fi na ɔhen ne fi no ho edum, na nsankutsen na bɛnta asanku maa adwontofo no: na wonnhun bi dɛm pɛn wɔ Juda asaase do.
12. Na ɔhen Solomon maa Seba ɔhembaa no n'apɛdze nyinara, biribiara a obisae nyina, ɔsor dza ɔdze brɛɛ ɔhen no. Nna odzii ndan, na osii mu kɔr nankasa n'asaase do, ɔno na no nkowaa.
13. Afei sika a ɔbaa Solomon hɔ wɔ afe kor mu no ne nkerii yɛ sika  talent   ahaesia eduosia esia;
14. na ɔsor dza konkosifo na eguadzifo dze bae no: na Arabia ahemfo nyinara na ɔman no mu ambradofo no so wɔdze sika na dwetɛ brɛɛ Solomon.
15. Na ɔhen Solomon dze sika a wɔabor yɛɛ akyɛm akɛse ahaenu: sika a wɔabor dwetɛbona ahaesia na ɔdze duraa kyɛm kor ho.
16. Na ɔdze sika a wɔabor yɛɛ akyɛm nkakraba ahaasa; sika dwetɛbona ahaasa na ɔdze duraa kyɛm kor ho: na ɔhen no dze koguu Lebanon kwaa dan no mu.
17. Nkyii so ɔhen no yɛɛ asombɛn ahengua kɛsenara, na ɔdze sika mapa duraa ho.
18. Na ahengua no ho wɔ ntwerba esia, nye sika ananadzegua a wɔabobɔ mu afam ahengua no ho, na nsa wowɔ afa na afa wɔ atsenaa no ho, na ngyata ebien gyinagyina nsa no ho.
19. Na ngyata duebien gyinagyina ntwerba esia no do hɔ wɔ afa ha na ha: wɔnnyɛɛ dza ɔtse dɛm bi da wɔ ahenman biara mu.
20. Na ɔhen Solomon no kɔɔpow a ɔnom mu nyinara sika dze a, na Lebanon kwaa dan no mu nkɔɔpow nyinara sika mapa a: dwetɛ dze wommbu no hwee wɔ Solomon ne nda no mu.
21. Na ɔhen no wɔ ahɛn a wɔnye Huram no nkowaa no kɔ Tarsis: mfensa biara mu Tarsis ahɛn no ba prɛko, wɔdze sika kɔkɔɔ, na dwetɛ, asombɛn, na ndɔpe, na koohaa ba.
22. Nna ɔhen Solomon boor asaase do ahemfo nyinara do wɔ ahonya na nyansa mu.
23. Na asaase do ahemfo nyinara hwehwɛɛ Solomon n'enyim ehu, dɛ wobetsie ne nyansaa a Nyankopɔn dze ahyɛ n'akoma mu no.
24. Na hɔn mu nyimpa biara dze n'ayɛyɛdze bae, dwetɛ ndzɛmba, na sika ndzɛmba, na ntar, akodze, na nduhuam, mpɔnkɔ, na nsoasopɔnkɔ, afrenhyiadze afrenhyia afrenhyia.
25. Na Solomon nyaa mpɔnkɔ na ntseaseanam ho mpɔnkɔdan mpemanan, na mpɔnkɔdofo mpemduebien a ɔdze hɔn siesiee ntseaseanam nkurow no mu, na ɔhen no nkyɛn wɔ Jerusalɛm.
26. Na ɔhwɛɛ ahemfo no nyinara do dze fi Esutsen no ho araa dze kodur Filistiafo asaase do, na Egypt ahe do.
27. Na ɔhen no maa dwetɛ yɛɛ dɛ abo wɔ Jerusalɛm, na ɔmaa nkyindur so yɛɛ dɛ ankye ndua a ɔwowɔ abɔnmu nkurow mu, wɔ ɔdodow mu.
28. Na wɔdze mpɔnkɔ fi Egypt, na asaase nyinara brɛɛ Solomon.
29. Afei Solomon ho nsɛm nkaa no, kan dze na ekyir dze, ana wɔnnkyerɛɛw no wɔ nkɔnhyɛnyi Natan n'abakɔsɛm, na Silonnyi Ahija no nkɔnhyɛsɛm, na ɔdzehunyi Iddo n'enyido adzehusɛm a Nebat ne ba Jeroboam hunii no mu bi a?
30. Na Solomon dzii Israel nyinara do hen wɔ Jerusalɛm mfe eduanan.
31. Na Solomon kɔr ne nsamankyir, na wosiee no wɔ n'egya David kurow mu: na ne ba Rehoboam dzii hen wɔ n'ananmu.

## Tsir 10

1. Na Rehoboam sii mu kɔr Sekem: osiandɛ Israel nyinara aba Sekem dɛ wɔrebɛhyɛ no hen.
2. Na ɔbaa dɛ, aber a Nebat ba Jeroboam tsee no, (osiandɛ ɔda ho wɔ Egypt, mbrɛ oguanee fii ɔhen Solomon enyim kɔree no, ) nna Jeroboam sanee fii Egypt bae.
3. Na wɔsomae ma wɔkɛfrɛɛ no; na Jeroboam na Israel nyinara bae, na wɔbɛkaa kyerɛɛ Rehoboam, dɛ,
2CH.10.4, W'egya yɛɛ hɛn kɔndua durdur: dɛm ntsi afei yɛ w'egya no som dzendzen, na no kɔndua durdur a ɔdze too hɛn do no, harhar, na yɛnsom wo.
5. Na ɔsee hɔn dɛ, Ondzi ndaansa, na hom mbra me nkyɛn bio. Na ɔman no twee mu kɔree.
6. Na ɔhen Rehoboam nye nkɔdaa a wɔsoom n'egya Solomon dɛ apamfo mber a nna ɔtse ase no faa apam dɛ, Afotu bɛn na hom dze rema me ma medze mbuae aasan akɛma ɔman yi?
7. Na wɔkaa kyerɛɛ no, dɛ, Sɛ eyɛ ayamuyie ma ɔman yi, na esɔ hɔn enyi, na eka nsɛm pa kyerɛ hɔn a, ɔno wɔbɛyɛ wo nkowaa daa nyina.
8. Na ɔpoow nkɔdaa no hɔn apam a wɔdze maa no no, na ɔnye mberantsɛ a wɔnye no nyinii a wɔsom no dɛ apamfo no faa apam.
9. Na ɔsee hɔn dɛ, Afotu bɛn na hom dze ma, ma yɛdze mbuae aasan akɛma ɔman yi a wɔaka akyerɛ me dɛ, Yɛ kɔndua a w'egya dze too hɛn do no harhar no?
10. Na mberantsɛ a wɔnye no nyinii no kaa kyerɛɛ no, dɛ, Dɛm na ka kyerɛ ɔman yi a wɔbɛkaa kyerɛɛ wo, dɛ, W'egya yɛɛ hɛn kɔndua durdur, na ɔwo dze yɛ no harhar ma hɛn no; dɛm na ka kyerɛ hɔn, Me nsatseaba kakraba ɔyɛ dur sen m'egya n'asen.
11. Na afei susuampa dɛ m'egya dze kɔndua durdur soaa hom no, emi so mobɔto hom kɔndua no do: m'egya dze mpire tseaa hom, na emi dze medze nyankoma nketsebowa mebɛtsea hom.
12. Nna Jeroboam na ɔman no nyinara baa Rehoboam nkyɛn da a otsia ebiasa no, dɛ mbrɛ ɔhen no kae no, dɛ, Da a otsia ebiasa no hom mbra me nkyɛn bio no.
13. Na ɔhen no buaa hɔn ebufuw mu; na ɔhen Rehoboam poow nkɔdaa no hɔn apam no,
2CH.10.14, na ɔkaa kyerɛɛ hɔn dɛ mbrɛ mberantsɛ no hɔn apam no tse, dɛ, M'egya yɛɛ hom kɔndua durdur, na emi dze, mobɔto do: m'egya dze mpire tseaa hom, na emi dze, medze nyankoma nketsebowa mebɛtsea hom.
15. Nna ɔhen no enntsie ɔman no; osiandɛ ofi Nyankopɔn hɔ na ɔbaa dɛm, ama EWURADZE eetsim n'asɛm a ɔnam Silonnyi Ahija ne nsa do kaa kyerɛɛ Nebat ba Jeroboam no.
16. Na aber a Israel nyinara hun dɛ ɔhen no enntsie hɔn no, nna ɔman no buaa ɔhen no, dɛ, Ebɛn kyɛpɛn na yɛwɔ wɔ David mu? Nkyii so yennyi egyapadze wɔ Jesse ne ba no mu: Israel e, hom nkɔ hom asesee mu o: afei David, hwɛ wankasa wo fie. Nna Israel nyinara sii mu kɔr hɔn asesee mu.
17. Na Israelmba a wɔtsetse Juda nkurow mu no dze Rehoboam dzii hɔn do hen.
18. Nna ɔhen Rehoboam somaa Hadoram a ɔhwɛ ɔtowdwuma do no; na Israelmba no siiw no abo, ma ɔtɔree. Na ɔhen Rehoboam yɛɛ ntsɛm foow ne tseaseanam, dɛ oruguan akɔ Jerusalɛm.
19. Nna Israel tseew etua wɔ David fi do, dze bodu ndɛ da yi.

## Tsir 11

1. Na aber a Rehoboam baa Jerusalɛm no, ohyiahyiaa Juda na Benjamin ofi, nyimpa a wɔasan mu eyi mpem ɔha eduowɔtwe a wɔyɛ akofo ano, dɛ ɔnye Israel rokɔko, adan ahendzi no ama Rehoboam bio.
2. Na EWURADZE n'asɛm baa Nyame nyimpa Semaia nkyɛn, dɛ,
2CH.11.3, Ka kyerɛ Solomon ba Rehoboam, Judahen, na Israel nyinara a wɔwɔ Juda na Benjamin, dɛ,
2CH.11.4, Mbrɛ EWURADZE se nye yi, Mma hom mmfow nnkɔ, nkyii so mma wɔnnye hom nuanom nnkɔko: nyimpa biara nsan nkɔ ne fie, na asɛm yi fir mara. Nna wotsiee EWURADZE ne nsɛm no, na wofii Jeroboam do nkɔree no do sanee.
5. Na Rehoboam tsenaa Jerusalɛm, na ɔkyekyeer twitwagye nkurow wɔ Juda.
6. Ɔkyekyeer Bɛtlɛhɛm so, na Etam, na Tekoa,
2CH.11.7, na Bɛt-zur, na Soko, na Adullam,
2CH.11.8, na Gat, na Maresa, na Zif,
2CH.11.9, na Adoraim, na Lakis, na Azeka,
2CH.11.10, na Zora, na Aijalon, na Hebron a wɔwɔ Juda na Benjamin mu, nkurow a wɔabobɔ ho ban no.
11. Na ɔhyehyɛɛ akoban no dzen, na ɔdze asafohemfo, na akɔhomabɔdze, na ngo na nsa, akoradze koguu mu.
12. Na ɔdze akyɛm na mpeaa kurakuraa nkurow ahorow nyinara mu, na ɔyeyɛɛ hɔn dzendzen mbordo. Na Juda na Benjamin yɛɛ nedze.
13. Na asɔfo na Levifo a wɔwɔ Israel nyinara mu no fi hɔn ahe nyinara do kɔr ne nkyɛn.
14. Na Levifo no gyaa hɔn mfikyisaase na hɔn enyadze hɔ, na wɔbaa Juda na Jerusalɛm: osiandɛ Jeroboam na ne mba tuu hɔn dɛ mma wonndzi EWURADZE n'asɔfoe:
15. na ɔhyehyɛɛ n'asɔfoe maa mbea sorɔnsorɔm no, na mpɔnkyenyin, na anantwimba a ɔyɛe no.
16. Na hɔn ekyir no, hɔn a wɔdze hɔn akoma maa dɛ wobefi Israel ebusuakuw ebusuakuw nyinara mu ahwehwɛ EWURADZE, Israel Nyankopɔn no, wɔbaa Jerusalɛm, dɛ wɔrobɔbɔ afɔr ama EWURADZE, hɔn egyanom Nyankopɔn no.
17. Nna wɔyɛɛ Juda ahendzi no dzendzen, na wɔhyɛɛ Solomon ba Rehoboam dzen, mfe ebiasa: osiandɛ wɔnantseew David na Solomon kwan do mfe ebiasa.
18. Na Rehoboam waar David ne ba Jerimot ne babaa Mahalat, na Jesse ba Eliab ne babaa Abihail;
19. na ɔwoo mba maa no; Jeus, na Semaria, na Zaham.
20. Na ɔno n'ekyir na ɔwaar Absalom ne babaa Maaka; na ɔwoo Abija, na Attai, na Ziza, na Selomit maa no.
21. Na Rehoboam dɔɔ Absalom ne babaa Maaka seen ne yernom na no nwewefo nyinara: (na ɔwaar yernom duawɔtwe, na nwewefo eduosia, na ɔwoo mbabanyin eduonu awɔtwe na mbabaa eduosia.)
22. Na Rehoboam hyɛɛ Maaka ne ba Abija otsitsir, mekyerɛ no nuanom mu ɔpanyin: osiandɛ ɔdween dɛ ɔbɛyɛ no ɔhen.
23. Na ɔyɛɛ no nyansa mu, na ɔdze ne mbabanyin no nyinara mu binom petsee Juda na Benjamin asaase nyinara do, kurow biara a wɔabɔ ho ban mu: na ɔmaa hɔn akɔhomabɔdze piigyan. Na ɔhwehwɛɛ yernom pii memaa hɔn.

## Tsir 12

1. Na ɔbaa dɛ, aber a Rehoboam n'ahendzi tsintsimii na ɔyɛɛ dzen no, nna ɔpoow EWURADZE ne mbra, na Israel nyinara ka no ho.
2. Na ɔbaa dɛ ɔhen Rehoboam n'afe a otsia enum no mu, nna Egypthen Sasak fowee baa Jerusalɛm do, osiandɛ wɔayɛ bɔn etsia EWURADZE,
2CH.12.3, ɔdze ntseaseanam apem ahaenu, na mpɔnkɔdofo mpemeduosia: na nkorɔfo a wɔnye no fi Egypt bae no dɔɔ so dodow; Lubifo, Sukifo, na Etiopiafo.
4. Na ɔgyegyee nkurow a wɔabobɔ ho ban no a ɔyɛ Juda dze no, na obodur Jerusalɛm.
5. Afei nkɔnhyɛnyi Semaia baa Rehoboam, na Juda mbapɔmba no a osian Sasak ntsi ma wɔaboa ano wɔ Jerusalɛm no, nkyɛn, na ɔsee hɔn dɛ, Mbrɛ EWURADZE se nye yi; Hom apow me, dɛm ntsi mo so megyaa hom ahyɛ Sasak nsa.
6. Nna Israel mbapɔmba na ɔhen no wɔbrɛɛ hɔnho adze; na wɔsee dɛ, EWURADZE dzi bem.
7. Na aber a EWURADZE hun dɛ wɔabrɛ hɔnho adze no, EWURADZE baa Semaia nkyɛn, dɛ, Wɔabrɛ hɔnho adze; mennkɛsɛɛ hɔn: mbom ɔyɛ kakra a mebɛma woefi mu, na m'ebufuw runndua Sasak nsa do nnhue nngu Jerusalɛm do.
8. Naaso wɔbɛyɛ no nkowaa; ama woeehu mo som, na aman no ahendzi som no.
9. Nna Egypthen Sasak fowee baa Jerusalɛm do, na ɔbɛfaa EWURADZE ne fie akoradze, na ɔhen no ne fie akoradze no; ɔfaa ne nyinara dze kɔree: ɔfaa sika akyɛm a Solomon yɛe no dze kɔree.
10. Na ɔhen Rehoboam yɛɛ boran akyɛm dze sisii n'ananmu, na ɔdze hyɛɛ abrampɔfo a wɔhwɛ ɔhen ne fie abowano no do asafohemfo no nsa.
11. Na ɔbaa dɛ, mber dodow biara a ɔhen no kɛhɛn EWURADZE ne fie no, abrampɔfo no ba bosusuo mu, na wɔdze san besi abrampɔfo pia no mu.
12. Na ɔbrɛɛ noho adze no, EWURADZE n'ebufuw danee fii no do, dɛ ɔmmpɛ dɛ ɔsɛɛ no nwionn nwionn: na nkyii so woehu ndze pa wɔ Juda mu.
13. Nna ɔhen Rehoboam hyɛɛ noho dzen wɔ Jerusalɛm, na odzii hen: na aber a Rehoboam hyɛɛ ase dzii hen no nna oedzi mfe eduanan biako, na odzii hen mfe duesuon wɔ Jerusalɛm, kurow no a EWURADZE saan mu yii no wɔ Israel ebusuakuw ebusuakuw nyinara mu dɛ ɔdze ne dzin bɔto hɔ no a: na ne na ne dzin dze Naama, Ammonnyi a.
14. Na ɔyɛɛ dza omuo, osiandɛ ɔammfa n'akoma ennsi do dɛ ɔbɔhwehwɛ EWURADZE.
15. Afei Rehoboam no ho nsɛm, kan dze na ekyir dze ana wɔnnkyerɛɛw no wɔ nkɔnhyɛnyi Semaia na adzehunyi Iddo abakɔsɛm no mu, dɛ mbrɛ ebusuasantsen no tsetsee bi a? Na akodzi daa Rehoboam na Jeroboam ntamu daa.
16. Na Rehoboam kɔr ne nsamankyir, na wosiee no wɔ David kurow mu: na ne babanyin Abija dzii hen wɔ n'ananmu.

## Tsir 13

1. Ɔhen Jeroboam n'afe a otsia duawɔtwe no mu na Abija hyɛɛ ase dzii hen wɔ Juda do.
2. Mfe ebiasa na odzii hen wɔ Jerusalɛm: na ne na ne dzin dze Mikaia, Uriel a ofi Gibea ne babaa a. Na akodzi baa Abija na Jeroboam ntamu.
3. Na Abija dze dɔm mbarimba a wɔyɛ ndam, mekyerɛ mbarimba a wɔasan mu eyi hɔn mpemahaanan, kɔr akono: na Jeroboam dze mbarimba a wɔasan mu eyi hɔn a wɔyɛ mbarimba a wɔyɛ ndam, mpem ahaawɔtwe, baa mpasuar kehyiaa no:
4. na Abija kegyinaa bepɔw Zemaraim a ɔwɔ Efraim nkokodo nkurow no mu no do, na ɔsee dɛ, Jerusalɛm na Israel, Hom ntsie me;
5. ana ɔnnsɛ dza hom hu dɛ EWURADZE, Israel Nyankopɔn no, dze Israel do ahendzi no maa David daa, mekyerɛ dɛ ɔnam nkyen ahyɛmudzi do dze maa ɔno na ne mba no bi a?
6. Naaso Nebat ba Jeroboam, David ba Solomon n'akowaa no soɛree tseew no wura do etua.
7. Na nyimpa huhuw, asansafo bi, boaa ano kɔr ne nkyɛn a wɔhyɛɛ hɔnho dzen tsiaa Solomon ba Rehoboam, wɔ aber a Rehoboam yɛ aberantsɛ na n'akoma yɛ mberɛw, na onnkotum esiw hɔn kwan.
8. Na afei hom dwen dɛ hom besiw EWURADZE n'ahendzi no a ɔwɔ David mba nsamu no kwan; osiandɛ hom yɛ nyimpadodow kɛse, na sika anantwimba a Jeroboam yɛe maa hom dɛ hom enyame no wɔ hom nkyɛn.
9. Ana hom nnyiyii EWURADZE n'asɔfoe, Aaron mbabanyin no, na Levifo no edzi, na hom nhyehyɛɛ asɔfo mma homho dɛ mbrɛ asaase binom do aman no tsetsee? Dɛm ntsi obiara a ɔdze nantwisaa eburwa na nguannyin esuon ba dɛ wɔmfa no nsi nkyɛn no, ɔnoara na ɔnyɛ ɔsɔfo mma hɔn a wɔnnyɛ enyame no.
10. Na hɛn dze, EWURADZE nye hɛn Nyankopɔn, na yɛmmpoow no; na yɛwɔ asɔfo a wɔsom EWURADZE, Aaronmba no a, na Levifo no wɔwɔ hɔn edwuma mu:
11. na anapa biara, na ewimbir biara wɔhyew ɔhyew afɔr na eduhuam pa ma EWURADZE: wosiesie kyerɛpaanoo so yie wɔ pon krɔnkrɔn no do; na sika kandzeadua na ne nkandzea no, ma ɔdzɛw ewimbir biara: na hɛn na yɛhwɛ EWURADZE hɛn Nyankopɔn n'ahwɛdodze no do; na hom dze, hom apow no.
12. Na, hwɛ, Nyankopɔn ka hɛn ho dzi hɛn kan, na n'asɔfoe dzedze osebɔ mbɛn dɛ wɔdze bɛhɛn osebɔ etsia hom. Israel e, mma hom nnye EWURADZE, hom egyanom Nyankopɔn no nnko; na onnkesi hom yie.
13. Na Jeroboam hyɛɛ atsɛweefo bɔɔ aprɔw, ma wobopuee hɔn ekyir: na wobedzii Juda enyim, na atsɛweefo no dzii hɔn ekyir.
14. Na aber a Juda twaa hɔn enyi ekyir no, hwɛ nna dɔm no wɔ hɔn enyim na hɔn ekyir: na wosui frɛɛ EWURADZE, na asɔfo no hehɛɛn mbɛn no.
15. Nna Juda mbarimba no bɔɔ ose gyee do: na ɔbaa dɛ, aber a Juda mbarimba no bɔɔ ose no, nna Nyankopɔn kaa Jeroboam na Israel nyinara gya wɔ Abija na Juda enyim.
16. Na Israelmba no gui wɔ Juda enyim: na Nyankopɔn yii hɔn hyɛɛ hɔn nsa.
17. Na Abija na ne man kunkum hɔn oku kɛse: ma dɛm ntsi hɔn a wɔhwee ase totɔree wɔ Israel mu wɔyɛ mbarimba a wɔasan mu eyi hɔn mpemahaenum.
18. Mbrɛ wosii brɛɛ Israelmba no adze aber no no nye yi, na Judamba no dzii nyim, osiandɛ wɔtweer EWURADZE, hɔn egyanom Nyankopɔn no.
19. Na Abija tsiiw Jeroboam, na ɔkɛgyegyee ne nsamu nkurow, Bɛtɛl nye no nkurobaase, na Jesana nye no nkurobaase, na Efron nye no nkurobaase.
20. Nkyii so Jeroboam ennya ahoɔdzen bio wɔ Abija ne nda no mu: na EWURADZE bɔɔ no ma owui.
21. Na Abija dze ɔhyɛɛ dzen, na ɔwarwaar yernom duanan, na ɔwowoo mbabanyin eduonu ebien, na mbabaa duesia.
22. Na Abija no ho nsɛm nkaa no, na n'akwan, na ne nsɛm no, wɔakyerɛw no wɔ nkɔnhyɛnyi Iddo ne nkyerɛkyerɛase nwoma no mu.

## Tsir 14

1. Na Abija kɔr ne nsamankyir, na wosiee no wɔ David kurow mu, na ne ba babanyin Asa dzii hen wɔ n'ananmu: ne nda no mu na asaase no do dwee mfe du.
2. Na Asa yɛɛ dza oye na ɔtsen wɔ n'EWURADZE ne Nyankopɔn enyi do:
3. na oyiyii anana afɔrmbukyia, na mbea sorɔnsorɔm no, na odwuruuw edum no, na otwitwaa bosom Aserim no gui;
4. na ɔhyɛɛ Juda dɛ wɔnhwehwɛ EWURADZE, hɔn egyanom Nyankopɔn no, na wondzi ne mbra na ne mbransɛm no do.
5. Eso oyiyii Juda nkurow nyinara do mbea sorɔnsorɔm, na ewia ehonyi no: na ahenman no mu dwee wɔ n'enyim.
6. Na ɔkyekyeer nkurow a ɔyɛ dzen wɔ Juda, osiandɛ asaase no do dwee na oenndzi ako bi wɔ mfe no mu; osiandɛ EWURADZE ama no ahomgye.
7. Na ɔsee Juda dɛ, Hom mma yɛnkyekyer nkurow yi, na yɛnyɛ fasu, na aban atsentsen, mbobotsen, na ndaban wɔ ho; asaase no da ho wɔ hɛn enyim, osiandɛ yɛahwehwɛ EWURADZE hɛn Nyankopɔn; yɛahwehwɛ no, na ɔama hɛn ahomgye wɔ afa nyinara. Nna wɔkyekyeree na wɔyɛɛ prɔmprɔm.
8. Na Asa wɔ dɔm a wosuo akokyɛm na mpeaa mu, Juda mu nyimpa mpemahaasa; na Benjamin mu nyimpa a wosuo akyɛm mu, na wɔtow egyen, mpemahaenu eduowɔtwe: woyinom nyinara mbarimba akatakyi a wɔyɛ ndam a.
9. Na Etiopianyi Zera dze dɔm mpempem, na ntseaseanam ahaasa fiir edzi baa hɔn do; na obodur Maresa.
10. Nna Asa fiir edzi kehyiaa no na wɔbaa mpasuar no wɔ Zefata bɔnsa mu, wɔ Maresa ho.
11. Na Asa sui frɛɛ EWURADZE ne Nyankopɔn, na ɔsee dɛ, EWURADZE, obi nnyi hɔ ka wo ho dɛ ɔbɔboa, wɔ ɔkatakyi na nyia onnyi ahoɔdzen no ntamu: EWURADZE hɛn Nyankopɔn e, boa hɛn; na ɔwoara na yɛtwer wo, na wo dzin mu na yɛaba ribehyia nyimpadodow yi. EWURADZE, ɔwo nye ehɛn Nyankopɔn; mma mma ɔdasanyi nndzi wo do nyim.
12. Nna EWURADZE kaa Etiopiafo no gya wɔ Asa, na Juda enyim; na Etiopiafo no gui.
13. Na Asa na nkorɔfo a wɔka no ho no tsiiw hɔn kodur Gerar: na Etiopiafo no mu nyimpa dodowara hwehwee ase a woenntum anngye hɔnho nkwa; na wɔsɛɛ hɔn wɔ EWURADZE, na no dɔm enyim; na wɔfaa asadze piigyan kɔree.
14. Na wɔkaa nkurow a abɔ Gerar ho aprɔw no nyinara gya; na EWURADZE ho suro baa hɔn do: na wɔfoom nkurow no nyinara; osiandɛ asadze pii wowɔ mu.
15. Wɔkɛkaa mbowakuw asesee no so gya, na wɔfaa nguan piigyan na efumpɔnkɔ kɔree, na wɔsanee baa Jerusalɛm.

## Tsir 15

1. Na Nyankopɔn no sunsum baa Oded ba Azaria do;
2. na ofiir edzi kehyiaa Asa, na ɔsee no dɛ, Asa, na Juda na Benjamin nyinara, hom ntsie me: EWURADZE wɔ hom nkyɛn, aber a hom wɔ ne nkyɛn yi; na sɛ hom hwehwɛ no a, hom bohu no; na sɛ hom pow no dze a, ɔno so ɔbɔpow hom.
3. Afei mber tsentsenntsen na Israel tsenae a nna wonnyi nokwar Nyankopɔn, na wonnyi ɔsɔfo so a ɔkyerɛkyerɛ, na wonnyi mbra so:
4. na sɛ ahokyer mu no wɔsan ba EWURADZE, Israel Nyankopɔn no nkyɛn, na wɔhwehwɛ no a, ɔma wohu no.
5. Na mber no mu no na asomdwee bi nnyi hɔ mma nyia ofir edzi na nyia ɔba mu so, na ɔfona kɛse wɔ asaase no do atsefo no nyinara do.
6. Na wɔbobɔɔ hɔnho pɔsɔpɔsɔ, ɔman tsiaa ɔman, na kurow tsiaa kurow osiandɛ Nyankopɔn dze ahohia nyinara fonaa hɔn.
7. Na hom dze, hom nhyɛ dzen, na mma mma hom abaw nngow: na hom edwuma benya akatua.
8. Na aber a Asa tsee nsɛm yi, na nkɔnhyɛnyi Oded no nkɔnhyɛ no, nna ɔhyɛɛ dzen, na oyiyii ekyiwadze no fii Juda na Benjamin asaase nyinara do, na nkurow a ɔgyegyee no wɔ Efraim nkokodo nkurow no mu no mu; na ɔyɛɛ EWURADZE n'afɔrmbukyia a ɔwɔ EWURADZE ne nkrandaa no enyim no fofor.
9. Na ohyiahyiaa Juda na Benjamin nyinara, na hɔn a wofi Efraim na Manaasɛ, na Simeon mu baa hɔn nkyɛn ahɔhotsena no boaa ano; osiandɛ Israel mu piigyan danee baa ne nkyɛn, aber a wohun dɛ n'EWURADZE Nyankopɔn dzi n'ekyir no.
10. Nna wohyiahyiaa hɔnho kehyiaa Jerusalɛm wɔ bosoom a otsia ebiasa no mu, wɔ Asa n'ahendzi no mu afe a otsia duenum no mu.
11. Na da no wɔdze asadze a wɔdze bae no mu, anantwi ahaesuon na nguan mpemesuon bɔɔ EWURADZE okum afɔr.
12. Na wodzii ahyɛmu dɛ wɔdze hɔn akoma nyinara na ɔnye hɔn kra nyinara bɔhwehwɛ EWURADZE, hɔn egyanom Nyankopɔn no;
13. na dɛ obiara a ɔnnkɛpɛ dɛ ɔhwehwɛ EWURADZE, Israel Nyankopɔn no, kakraba o, ɔkɛse o, ɔbarimba o, ɔbaa o, wonku no.
14. Na wɔdze ndze kɛse, na esebɔ, na ɔnye nkasamu, na ɔnye mbɛn suae kyerɛɛ EWURADZE.
15. Na Juda nyinara hɔn enyi gyee wɔ ntam no ho; osiandɛ hɔn akoma nyinara na wɔdze suae, na wɔdze hɔn pɛ nyinara hwehwɛɛ no; na ɔmaa wohun no: na EWURADZE maa hɔn ahomgye wɔ mbea nyinara.
16. Na ɔhen Asa ne na Maaka so, otuu no fii ahembaadzi mu, osiandɛ ɔyɛɛ ekyiwa honyi bi maa Asera ntsi; na Asa twaa no honyi no, na ɔyɛɛ no huntuhuntu, na ɔkɛhyeew no wɔ ɔwora Kidron ho.
17. Asa enntum ennyiyi mbea sorɔnsorɔm no nyinara emmfi Israel: naaso n'akoma dze, odzii mu wɔ ne nda nyinara mu.
18. Na ɔdze ndzɛmba a n'egya yɛɛ no krɔnkrɔn, na dza nankasa yɛɛ no krɔnkrɔn no baa Nyankopɔn ne fie, dwetɛ, na sika, na ndzɛmbandzɛmba.
19. Na akodzi bi ammba araa dze kodur Asa n'ahendzi mu afe a otsia eduasa enum no mu.

## Tsir 16

1. Asa n'ahendzi afe a otsia eduasa esia no mu, na Israelhen Baasha fowee kɔr Juda do, na ɔkɛkyekyeer Rama, dɛ ɔremma kwan ma obiara nndzi Judahen Asa nkyɛn akɔnaaba.
2. Nna Asa faa dwetɛ na sika fi EWURADZE ne fie na ɔhen no ne fie akoradze mu, na ɔsomae ma wɔdze kɔr Siriahen Ben-hadad a ɔtse Damaskɔs no nkyɛn dɛ,
2CH.16.3, Nkyekyeree bi da emi na ɔwo ntamu, dɛ mbrɛ nkyɛ ɔda m'egya na w'egya ntamu no: hwɛ, mama wɔdze dwetɛ na sika rebrɛ wo; kɔ, kɛtsetsew ɔwo nye Israelhen Baasha nkyekyeree no mu, ma omfi mo do nkɔ.
4. Na Ben-hadad tsiee ɔhen Asa, na ɔsomaa no dɔm do asafohemfo wɔ Israel nkurow do; na wɔkɔbɔɔ Ijon, na Dan, na Abel-maim, na Naftali adzekora nkurow no nyinara.
5. Na ɔbaa dɛ, aber a Baasha tsee no, nna ogyaa Rama kyekyer, na ɔmaa n'edwuma no kae.
6. Nna ɔhen Asa faa Juda nyinara; na wɔkɔsoaa Rama abo, na ndua no a Baasha dze kyekyeree no; na ɔdze kyekyeer Geba na Mizpa.
7. Na aber no mu no adzehunyi Hanani baa Judahen Asa nkyɛn, na ɔsee no dɛ, Osiandɛ ɔwo atwer Siriahen, na anntwer EWURADZE wo Nyankopɔn no ntsi na Siriahen no dɔm no efi wo nsa eguan no.
8. Ana Etiopiafo na Lubifo no nnyɛ dɔmtutuw, wɔ ntseaseanam na mpɔnkɔdofo dodow mbordo mu bi a? Naaso, osiandɛ etweer EWURADZE ntsi, ɔdze hɔn hyɛɛ wo nsa.
9. Na EWURADZE dze n'enyi kɔ asaase nyina do aprɔw, dɛ ɔdze n'ahoɔdzen bedzi ama hɔn a hɔn akoma dzi mu wɔ no ho no. Iyi mu na ayɛ nkwaseadze; dɛm ntsi ofi ha kɔ yi ibenya akodzi.
10. Nna Asa no bo fuuw adzehunyi no, na ɔdze no kɔtoo adaduadan no mu; na onyaa no ho ebufuw wɔ asɛm yi ntsi. Na Asa tseetsee ɔman no mu binom wɔ mber no ara so mu.
11. Na, hwɛ, Asa no ho nsɛm, kan dze na ekyir dze no, wɔakyerɛw no wɔ Juda na Israel ahemfo nwoma no mu.
12. Na Asa n'ahendzi no mu afe a otsia eduasa akron no mu na ɔyaar n'anan; ne yarba no yɛɛ kɛse mbordo: naaso ne yarba no mu no ɔannhwehwɛ EWURADZE, na mbom enunsimfo a.
13. Na Asa kɔr ne nsamankyir wɔ n'ahendzi no mu afe a otsia eduanan biako no mu.
14. Na wosiee no wɔ nankasa n'asamandan a otwae maa noho wɔ David kurow mu no mu, na wɔdze no too mpa a nduhuam na ndur ahorow a wɔaforafora no nduforaforafo nyansaa mu ahyɛ do ma no do: na wɔbɔɔ ogya kɛsenara hyɛɛ no enyimnyam.

## Tsir 17

1. Na ne babanyin Jehosafat dzii hen wɔ n'ananmu, na ɔhyɛɛ noho dzen dze tsiaa Israel.
2. Na ɔdze dɔm guguu Juda nkurow a wɔabɔ ho ban nyinara mu, na ɔdze bansifo sisii Juda asaase do, na Efraim nkurow a n'egya Asa gyegyee no mu.
3. Na EWURADZE dzii Jehosafat n'ekyir, osiandɛ ɔnantseew n'egya David n'akwan a odzi kan no mu, na ɔannhwehwɛ Baalim n'ekyir kwan;
4. na mbom ɔhwehwɛɛ n'egya ne Nyankopɔn no, na ɔnantseew ne mbransɛm no mu, na nnyɛ Israel ndzeyɛɛ no ekyir a.
5. Dɛm ntsi EWURADZE tsintsiim ahendzi no wɔ ne nsamu; na Juda nyinara dze ayɛyɛdze brɛɛ Jehosafat; na onyaa adze na enyidzi piigyan.
6. Na onyaa EWURADZE no som ho enyigye: na nkyii so oyiyii mbea sorɔnsorɔm na Aserim no fii Juda.
7. Eso n'ahendzi no mu afe a otsia ebiasa no mu no ɔsomaa ne mbapɔmba, mekyerɛ Ben-hail, na Obadia, na Zekaria, na Netanel, na Mikaia, dɛ wɔnkɛkyerɛkyerɛ wɔ Juda nkurow no mu;
8. na Levifo, mekyerɛ Semaia, na Netania, na Zebadia, na Asahel, na Semiramot, na Jehonatan, na Adonija, na Tobija, na Tob-adonija a wɔyɛ Levifo no ka hɔn ho; na asɔfo no, Elisama na Jehoram so ka hɔn ho.
9. Na wɔkyerɛkyerɛe wɔ Juda, dɛ wɔwɔ EWURADZE ne mbra nwoma no wɔ hɔn nkyɛn; na wokekyimakyimaa Juda nkurow no nyinara mu; na wɔkɛkyerɛkyerɛe wɔ ɔman no mu.
10. Na EWURADZE ho suro baa asaase a wɔabɔ Juda ho aprɔw no mu ahendzi nyinara do, ma dɛm ntsi wɔnnye Jehosafat enndzi ako.
11. Na Filistiafo no mu binom dze ayɛyɛdze, na ɔtowyi dwetɛ brɛɛ Jehosafat; Arabiafo no so dze nguankuw nguankuw brɛɛ no, nguannyin mpemesuon ahaesuon, na mpɔnkyenyin mpemesuon ahaesuon.
12. Na Jehosafat yɛɛ kɛse mbordo; na osisii adan na adzekora nkurow wɔ Juda.
13. Na onyaa ndwuma pii wɔ Juda nkurow no mu; na mbarimba akofo, mbarimba akatakyi a wɔyɛ ndam, wɔ Jerusalɛm.
14. Na hɔn nkanee dɛ mbrɛ hɔn egyanom efi tsetsee nye yi: Juda mu, mpem do asafohemfo no; ɔsafohen Adna, na mbarimba akatakyi a wɔyɛ ndam mpemahaasa ka no ho:
15. na ɔsafohen Jehohanan na odzi no do, na nyimpa mpemahaenu eduowɔtwe ka no ho:
16. na ɔno so no do na Zikri ne ba Amasia a ɔdze noho maa EWURADZE ɔpɛ do no dzi; na mbarimba akatakyi a wɔyɛ ndam mpemahaenu ka no ho:
17. na Benjamin mu; Eliada ɔbarimba ɔkatakyi a ɔyɛ ndam bi, na nyimpa a wɔdze egyen na kyɛm emiamia mpemahaenu ka no ho:
18. na no do na Jehozabad dzi, na nyimpa mpemɔha eduowɔtwe a woesiesie hɔnho ama ɔsa ka no ho.
19. Woyinom nye hɔn a wɔsom ɔhen no, ɔsor hɔn a ɔhen no dze hɔn guguu Juda nyinara mu nkurow a wɔabobɔ ho ban no mu no.

## Tsir 18

1. Afei Jehosafat nyaa adze na enyidzi piigyan; na ɔnye Ahab yɛɛ asew.
2. Na mfe bi n'ekyir no osii mu kɔr Ahab nkyɛn wɔ Samaria. Na Ahab kunkum nguan na anantwi piigyan dze maa ɔno, na nkorɔfo a wɔka no ho no, na ɔdaadaa no dɛ ɔnye no mfow nkɔ Ramot-gilead.
3. Na Israelhen Ahab see Judahen Jehosafat dɛ, Ana enye me bɔkɔ Ramot-gilead a? Na obuaa no dɛ, Metse dɛ woara, na me man tse dɛ wo man; na yɛnye wo bɔkɔ ɔsa no.
4. Na Jehosafat see Israelhen no dɛ, Mbom bisa EWURADZE ana.
5. Nna Israelhen no boaboaa nkɔnhyɛfo no ano, mbarimba ahaanan, na ɔsee hɔn dɛ, Ana yɛnkɔ Ramot-gilead nkɔko, anaa mingyaa? Na wɔsee dɛ, Fow kɔ; na Nyankopɔn dze bɛhyɛ ɔhen ne nsa.
6. Na Jehosafat see dɛ, Ana EWURADZE no nkɔnhyɛnyi bi so nnyi ha, ma yebebisa no hɔ adze?
7. Na Israelhen no see Jehosafat dɛ, Ɔbarimba baako bi da ho wɔ hɔ a nkyɛ yɛnam no do bebisa EWURADZE adze: na mikyir no; osiandɛ ɔnnhyɛ mo ho nkɔm pa dɛ bɔn ara nko. Ɔno nye Imla ne ba Mikaia. Na Jehosafat see dɛ, Mma mma ɔhen nnse dɛm.
8. Nna Israelhen no frɛɛ ɔsafohen bi, na ɔsee dɛ, Kɛfa Imla ne ba Mikaia bra ntsɛmara.
9. Afei Israelhen na Judahen Jehosafat tsetse hɔn ahengua do nkorkor, hyehyɛ hɔn ahentar, na wɔtsetse Samaria kuropon ahɛnee gua do; na nkɔnhyɛfo no nyinara rehyɛ nkɔm wɔ hɔn enyim.
10. Na Kenaana ne ba Zedekia yɛɛ dadze mmbɛn, na ɔsee dɛ, Mbrɛ EWURADZE se nye yi, Iyinom na edze bosun Siriafo no araa ma wɔaahyew.
11. Na nkɔnhyɛfo no nyinara hyehyɛɛ nkɔm dɛm, dɛ, Fow kɔ Ramot-gilead, na onsi wo yie: na EWURADZE dze bɛhyɛ ɔhen ne nsa.
12. Na ɔbɔfo no a ɔkɔr dɛ ɔrekɛfrɛ Mikaia no kaa kyerɛɛ no, dɛ, Hwɛ, nkɔnhyɛfo nsɛm no dze anokor yi papa kyerɛ ɔhen: dɛm ntsi meserɛ wo, ma w'asɛm nyɛ dɛ hɔndze no kor, na ka asɛm pa.
13. Na Mikaia see dɛ, Dɛ EWURADZE tse ase yi, dza me Nyankopɔn bɛse no, ɔno na mebɛka.
14. Na aber a ɔbaa ɔhen no nkyɛn no, ɔhen no see no dɛ, Mikaia, ana yɛnkɔ Ramot-gilead nkɔko, anaa mingyaa? Na ɔsee dɛ, Hom mfow nkɔ, na onsi hom yie; na wobeyi hɔn ahyɛ hom nsa.
15. Na ɔhen no see no dɛ, Mpɛn ahen ara na menka ntam ngu wo do ma ennka hwee dɛ dza ɔyɛ nokwar nko wɔ EWURADZE ne dzin mu kyerɛ me?
16. Na ɔsee dɛ, Muhun Israel nyinara dɛ wɔapetse mbepɔw do, dɛ nguan a wonnyi oguanhwɛfo: na EWURADZE see dɛ, Iyinom wonnyi wura; ma wɔnsan, nyimpa biara nkɔ ne fie asomdwee mu.
17. Na Israelhen no see Jehosafat dɛ, Ana mannka annkyerɛ wo dɛ ɔnnkɛhyɛ mo ho nkɔm pa, dɛ bɔn nko?
18. Na ɔsee dɛ, Dɛm ntsi hom ntsie EWURADZE n'asɛm: Muhun EWURADZE dɛ ɔtse n'ahengua do, na ɔsor dɔm nyinara gyinagyina n'enyimfa na n'abankum.
19. Na EWURADZE see dɛ, Woana na ɔbɛdaadaa Israelhen Ahab ma ɔaafow akɔ akɔtɔr wɔ Ramot-gilead? Na obi kasaa see dɛm, na obi so see dɛm.
20. Na sunsum bi fiir edzi begyinaa EWURADZE enyim, na ɔsee dɛ, Mara mebɛdaadaa no. Na EWURADZE see no dɛ, Edze ebɛnadze?
21. Na ɔsee dɛ, Mibefir edzi, na makɛyɛ sunsum torfo wɔ no nkɔnhyɛfo nyinara anomu. Na ɔsee dɛ, Ɔwo bɛdaadaa no, na eso edzi nyim: fir edzi kɔ, na kɛyɛ dɛm.
22. Dɛm ntsi afei, hwɛ, EWURADZE dze sunsum torfo ahyɛ wo nkɔnhyɛfo yi anomu; na EWURADZE akasa wo ho bɔn.
23. Nna Kenaana ne ba Zedekia twee pinii, na ɔbɔɔ Mikaia sotɔr see dɛ, Ebɛn ɔkwan do na EWURADZE no sunsum nam fi me nkyɛn bɛkaa iyi kyerɛɛ wo?
24. Na Mikaia see dɛ, Hwɛ, da no a ebɔkɔ mpiakyir pia mu dɛ irukosuma woho no na ibohu.
25. Na Israelhen no see dɛ, Hom mfa Mikaia, na hom mfa no nsan nkɔ kurow no mu ambrado Amon, na ɔhen ne ba Joas nkyɛn;
26. na hom nse dɛ, Mbrɛ ɔhen se nye yi, Hom mfa akowaa yi nto efiadze, na hom mfa ahohiahia edziban na ahohiahia nsu nyɛn no, na onkodu dɛ mebɛsan aba no asomdwee mu.
27. Na Mikaia see dɛ, Sɛ ɔwoara esan ba no asomdwee mu ara dze a, nna nnyɛ EWURADZE na ɔnam mo do akasa. Na ɔdze sɔɔw do dɛ, Aman, hom nyinara hom ntsie dza maka yi.
28. Na Israelhen no na Judahen Jehosafat fowee kɔr Ramot-gilead.
29. Na Israelhen no see Jehosafat dɛ, Mebɛsakyer moho, na makɔ akono: na ɔwo dze hyɛ w'ahentar. Nna Israelhen no sakyeer noho; na wosii mu kɔr akono.
30. Afei Siriahen no ahyɛ ne ntseaseanam do asafohemfo no, dɛ, Mma hom nnye kakraba anaa kɛse nnko, gyedɛ Israelhen no nkotonoo.
31. Na ɔbaa dɛ, aber a ntseaseanam do asafohemfo no hun Jehosafat no, nna wɔsee dɛ, Israelhen nye no. Dɛm ntsi wotwae yeer no dɛ wɔnye no rokɔko: na Jehosafat kekaa mu, na EWURADZE boaa no: na Nyankopɔn nuu hɔn mu ma wɔdanee fii no ho.
32. Na ɔbaa dɛ, aber a ntseaseanam do asafohen no hun dɛ nnyɛ Israelhen nye no, nna wogyaa no tsiw saan ekyir.
33. Na ɔbarimba bi twee n'egyen mu a ɔannhyɛ da ara towee, na ɔbɔɔ Israelhen no wɔ mbɔtoamu na akatabo no ntamu: dɛm ntsi ɔsee tseaseanam kafo no dɛ, Dan wo nsa, na fa me fi dɔm yi mu; na mepira dzendzen.
34. Na ɔko no mu yɛɛ dzen da no: naaso Israelhen no suoo noho mu gyinaa ne tseaseanam mu wɔ Siriafo no enyim araa dze kodur ewimbir: na bɛyɛ mber a wi rokɔtɔ no na owui.

## Tsir 19

1. Na Judahen Jehosafat sanee kɔr ne fie asomdwee mu wɔ Jerusalɛm.
2. Na Hanani ne ba Jehu adzehunyi no fiir edzi kehyiaa no kwan, na ɔsee ɔhen Jehosafat dɛ, Aso ɔsɛ dɛ eboa ndzebɔnyɛfo, na edɔ hɔn a wokyir EWURADZE no anaa? Na iyi ntsi ebufuw fi EWURADZE enyim aba wo do.
3. Naaso woehu wo mu ndzɛmba pa bi, wɔ dɛ ɔwo etwitwa Aserot no efi asaase no do, na esiesie w'akoma dɛ erohwehwɛ Nyankopɔn.
4. Na Jehosafat tsenaa Jerusalɛm: na ofiir edzi kɔr ɔman no mu ɔdze fi Beer-seba kodu Efraim nkokodo nkurow no mu, na ɔdaan hɔn sanee baa EWURADZE, hɔn egyanom Nyankopɔn no nkyɛn.
5. Na osisii atsɛmbuafo wɔ asaase no do wɔ Juda nkurow a wɔabobɔ ho ban nyinara mu, nkurow nkurow,
2CH.19.6, na ɔsee atsɛmbuafo no dɛ, Hom ndwen dza hom yɛ ho: osiandɛ hom mmbu atsɛn mma nyimpa, na mbom EWURADZE a; na ɔwɔ hom nkyɛn wɔ atsɛmbu no mu.
7. Dɛm ntsi afei wɔmma EWURADZE ho suro mbra hom do; hom nhwɛ yie na hom nyɛ: na emumuyɛ, na enyimhwɛ, na mboabadzi, nnyi EWURADZE, hɛn Nyankopɔn afamu.
8. Nkyii so Jerusalɛm na Jehosafat dze Levifo na asɔfo, na Israel egyanom efiefi mu etsitsir no mu binom sisii hɔ maa EWURADZE n'atsɛmbusɛm, na asɛndzi do. Na wɔsanee baa Jerusalɛm.
9. Na ɔhyɛɛ hɔn, dɛ, Dɛm na hom nyɛ wɔ EWURADZE no suro mu, nokwar mu, na akoma a odzi mu mu.
10. Na aber biara a akasakasa biara bɛba hom enyim a ofi hom nuanom a wɔtsetse hɔn nkurow mu, wɔ bɔgya na bɔgya ntamu asɛm, mbra na mbrasɛm, ahyɛdze na atsɛmbu ntamu asɛm no, hom mbɔ hɔn nkaa, amma woeenndzi so wɔ EWURADZE afamu, na ebufuw aammba hom na hom nuanom do: hom nyɛ yi, na hom nnkedzi so.
11. Na, hwɛ, ɔsɔfopanyin Amaria na ɔhwɛ hom do wɔ EWURADZE afamu nsɛm nyinara ho; na Ismael ne ba Zebadia, Juda fie ɔpanyin no so, wɔ ɔhen afamu nsɛm nyinara ho: Levifo no so nyɛ asafohemfo wɔ hom enyim. Hom nyɛ no akokodur mu, na EWURADZE ndzi apapafo no ekyir.

## Tsir 20

1. Na ɔbaa dɛ, iyi ekyir no, nna Moabmba, na Ammonmba, na Ammonfo binom ka hɔn ho, baa Jehosafat do dɛ wɔnye no robɔko.
2. Nna obi bae bɛkaa kyerɛɛ Jehosafat dɛ, Dɔmtutuw bi fi po no egya fi Siria reba wo do; na, hwɛ, wɔwɔ Hazazon-tamar (ɔnoara nye En-gedi).
3. Na Jehosafat suroi, na ɔdze n'enyi sii do dɛ ɔbɔhwehwɛ EWURADZE; na ɔbɔɔ mbuadadzi ho dawur wɔ Juda nyinara mu.
4. Na Juda poon hɔnho hyiae, dɛ wɔrobɔhwehwɛ EWURADZE hɔ mboa: mekyerɛ wofi Juda nkurow nyinara mu na wɔbaa dɛ wɔrobɔhwehwɛ EWURADZE.
5. Na Jehosafat gyinaa Juda na Jerusalɛm bagua no mu, wɔ EWURADZE ne fi no mu, wɔ abangua fofor no enyim;
6. na ɔsee dɛ, EWURADZE, hɛn egyanom Nyankopɔn, ana ɔwo nnyɛ Nyankopɔn wɔ ɔsor? Ana nnyɛ ɔwo nye amanaman ahendzi nyinara do ɔhwɛfo bi a? Wo nsamu na tum na mbanyinndam wɔ, ma dɛm ntsi obi runntum nngyina w'enyim.
7. Ana nnyɛ ɔwo, hɛn Nyankopɔn, na ituu asaase yi do atsefo no fii wo man Israel enyim, na edze maa wo nyɛnko Abraham daa no bi a?
8. Na wɔtsenaa do, na wosii wo do krɔnkrɔnbea maa wo dzin, dɛ,
2CH.20.9, Sɛ mbusu bi, afona, atsɛmbu, anaa ɔyardɔm, anaa ɔkɔm ba hɛn do a, yɛbɛba ebegyina ofi yi enyim, na w'enyim, (osiandɛ wo dzin wɔ ofi yi mu, ) na yeesu afrɛ wo wɔ hɛn amandzehu mu, na ɔwo etsie hɛn na agye hɛn nkwa.
10. Na afei, hwɛ, Ammonmba, na Moab na Seir bepɔw mba no a ɔwoara ammpɛ ma Israel annkɔ hɔn ntuae, aber a wofi Egypt asaase do reba no, na mbom wɔdanee fii hɔn ho, na wɔannsɛɛ hɔn no;
11. hwɛ, mbrɛ woesi rutua hɛn kaw, dɛ wɔaba rubotu hɛn efi w'enyadze a ɔwoara edze ama hɛn dɛ yendzi no do.
12. Hɛn Nyankopɔn e, ana innkobu hɔn atsɛn? Osiandɛ yennyi tum bi a yɛdze rigyina kuw kɛse yi a wɔreba hɛn do yi enyim; nkyii so yennyim dza yɛnnyɛ: na ɔwoara na hɛn enyi da wo do.
13. Na Juda nyinara, nye hɔn mbofraba, hɔn yernom, na hɔn mba, gyinagyinaa EWURADZE enyim.
14. Nna EWURADZE no sunsum baa Jahaziel, Zekaria ba no, Benaia ba no, Jeiel ba no, Mattania ba no, Levinyi a ofi Asaf mba no mu no do wɔ mboanofo no finimfin;
15. na ɔsee dɛ, Hom ntsie, Juda nyinara, na hom Jerusalɛm atsefo, na ɔwo ɔhen Jehosafat: mbrɛ EWURADZE se hom nye yi, Mma hom nnsuro, nkyii so mma hom akoma nntu osian nyimpadodow kɛse yi ntsi; osiandɛ ɔko yi nnyɛ homdze bi a, na Nyankopɔn dze a.
16. Ɔkyena hom nsian nkɔ hɔn do; hwɛ, wɔnam Ziz afowee rofow aba; na hom bohu hɔn wɔ bɔnsa no n'ewiei, wɔ Jeruel sar no enyim.
17. Onnkehia hom dɛ hom bɔko wɔ ɔko yi mu: hom nhuruhuruw ngyina, hom ngyina dzen, na wɔnhwɛ EWURADZE a ɔka hom ho no, no nkwagye, Juda na Jerusalɛm e: mma hom nnsuro na hom akoma nntu so: ɔkyena hom mfir edzi nkɔ hɔn do; na EWURADZE bedzi hom ekyir.
18. Na Jehosafat bɔɔ ne tsir adze dze n'enyim kaa famu: na Juda nyinara na Jerusalɛm atsefo no hwehwee famu wɔ EWURADZE enyim sɔɔr EWURADZE.
19. Na Levifo a wofi Kohatfo mba, na Korafo mba mu no, soɛree gyinagyinaa dɛ wɔdze ndze kɛse mbordo riyi EWURADZE, Israel Nyankopɔn no ayɛw.
20. Na wɔsoɛɛr anapaatu, na wofiir edzi kɔr Tekoa sar no do: na worifir edzi akɔ no, Jehosafat gyinae na ɔsee dɛ, Juda, na hom Jerusalɛm atsefo, hom ntsie me; hom ngye EWURADZE hom Nyankopɔn ndzi, na hom betsim; hom ngye no nkɔnhyɛfo no ndzi, na hom bɛyɛ prɔmprɔm.
21. Na aber a ɔnye ɔman no faa apam no, nna ɔhyehyɛɛ hɔn a wɔntow ndwom mma EWURADZE, na wonyi no ayɛw wɔ n'ahokeka krɔnkrɔn mu, aber a worifir edzi wɔ dɔm no enyim no, na wɔsee dɛ, Hom nda EWURADZE ase; na n'ehumbɔbɔr tsim hɔ daa.
22. Na aber a wɔhyɛɛ ase dɛ wɔrotow ndwom na woriyi ayɛw no nna EWURADZE maa atsɛweefo baa Ammonmba, Moab, na Seir bepɔw do atsefo a wɔbaa Juda do no do; na wɔbɔɔ hɔn gui.
23. Na Ammon na Moabmba no soɛree tsiaa Seir bepɔw do atsefo no, dɛ woruku hɔn asɛɛ hɔn pasapasa: na aber a wowiee Seir atsefo no, obiara boae ma wɔsɛɛ obi so.
24. Na aber a Juda baa sar no do ahwɛɛtsentsen no nkyɛn no, nna wɔdanee hwɛɛ nyimpadodow no; na, hwɛ, wɔayɛ efun gugu famu, na obiara nnyi hɔ a ofii nsa guanee.
25. Na aber a Jehosafat na no nkorɔfo no baa dɛ wɔrebɛfa hɔn asadze no, nna wohunii wɔ hɔn mu ahonyadze na ntar, na ndwindze a ɔsom bo piigyan a hɔnara wɔtasee fae, ɔso ma dɛ wobotum asoa akɔ: na wɔdze asadze no fom araa ndaansa, osiandɛ ɔdɔɔ so dodow.
26. Na da a otsia anan no wɔpoon hɔnho hyiae wɔ Beraka bɔnsa no mu; osiandɛ hɔ na wohyiraa EWURADZE: dɛm ntsi na wɔfrɛɛ no Beraka Bɔnsa, dze bodu ndɛ da yi.
27. Nna wɔsanee, Juda na Jerusalɛm mbarimba nyinara, na Jehosafat dzi hɔn enyim, dɛ wɔdze enyigye reba Jerusalɛm bio; osiandɛ EWURADZE ama hɔn enyi agye wɔ hɔn atamfo ho.
28. Na wɔdze bɛnta asanku na nsankutsen na mbɛn bae bɛhɛɛn EWURADZE fie wɔ Jerusalɛm.
29. Na Nyankopɔn ho suro kaa ɔman no mu ahendzi no nyinara, wɔ aber a wɔtsee dɛ EWURADZE nye Israel hɔn atamfo ako no.
30. Nna Jehosafat n'ahenman mu dwee: osiandɛ ne Nyankopɔn maa no ahomgye wɔ mbea nyinara hyiae.
31. Na Jehosafat dzii hen wɔ Juda do: aber a ɔhyɛɛ ase dɛ oridzi hen no nna oedzi mfe eduasa enum; na odzii hen mfe eduonu enum wɔ Jerusalɛm: na ne na ne dzin dze Azuba, Silhi ne babaa a.
32. Na ɔnantseew n'egya Asa kwan do, na ɔanndan emmfi ho emmfi, dɛ ɔyɛɛ dza ɔtsen wɔ EWURADZE enyiwa do.
33. Mbom mbea sorɔnsorɔm no dze oennyiyi no hɔ; nkyii so nna ɔman no nnyae mmfaa hɔn akoma mmaa hɔn egyanom Nyankopɔn no.
34. Afei Jehosafat no ho nsɛm nkaa no, kan dze na ekyir dze no, hwɛ, wɔakyerɛw no wɔ Hanani ne ba Jehu n'abakɔsɛm a wɔdze hyɛɛ Israel ahemfo nwoma no mu no mu.
35. Na iyi ekyir na Judahen Jehosafat dze noho kɔbɔɔ Israelhen Ahazia ho; ɔnoara na ɔyɛɛ ndzeyɛbɔn dodow no:
36. na ɔdze noho bɔɔ no ho dɛ wɔbɛyɛ ahɛn akɔ Tarsis: na wɔyɛɛ ahɛn no Ezion-geber.
37. Nna Dodavahu a ofi Maresa no ne ba Eliezer hyɛɛ Jehosafat ho nkɔm, dɛ, Osiandɛ ɔwo edze woho abɔ Ahazia ho ntsi, EWURADZE asekyɛw wo ndwuma. Na ahɛn no bobɔe, ma woenntum annkɔ Tarsis.

## Tsir 21

1. Na Jehosafat kɔr ne nsamankyir, na wosiee no kaa n'egyanom ho wɔ David kurow mu: na ne babanyin Jehoram dzii hen wɔ n'ananmu.
2. Na onyaa enuanom Jehosafat mbabanyin, Azaria, na Jehiel, na Zekaria, na Azaria, na Maekɛl, na Sefatia: woyinom nyinara Israelhen Jehosafat ne mba a.
3. Na hɔn egya maa hɔn akyɛdze kɛsenara, dwetɛ, na sika, na ndzɛmba a ɔsom bo, ɔnye Juda mu nkurow a wɔabobɔ ho ban: na ahendzi no dze, ɔdze maa Jehoram osiandɛ ɔno nye abakan.
4. Afei aber a Jehoram n'ahendzi tsimii wɔ ne nsamu no, nna ɔdze afona kunkum no nuanom no nyinara, na Israel mbapɔmba no mu binom so.
5. Aber a Jehoram hyɛɛ ase dɛ oridzi hen no nna oedzi mfe eduasa ebien; na odzii hen mfe awɔtwe wɔ Jerusalɛm.
6. Na ɔnantseew Israel ahemfo kwan do, dɛ mbrɛ Ahab fi yɛe no: osiandɛ onyaa Ahab ne babaa waar no: na ɔyɛɛ dza omuo wɔ EWURADZE enyi do.
7. Naaso EWURADZE ammpɛ dɛ ɔsɛɛ David fi no, osian ahyɛmu a ɔnye David edzi no ntsi, na dɛ mbrɛ ɔbɔɔ anohoba dɛ ɔbɛma ahendzi no etsim wɔ ɔno na ne mba nsamu dabaa no.
8. Ne nda mu na Edom tseew etua fii Juda nsaadze, na wɔkɛhyɛɛ hɔnara hɔn do hen.
9. Nna Jehoram nye n'asafohemfo, na ne ntseaseanam nyinara ka no ho twaa mu kɔree: na ɔsoɛɛr anadwe, na okunkum Edomfo a woetwa no ho ehyia, na ntseaseanam do asafohemfo no.
10. Nna Edom tseew etua fii Juda ne nsaadze, dze bodu ndɛ da yi: nna Libna so tseew etua mber no ara mu fii ne nsaadze: osiandɛ wɔapow EWURADZE, n'egyanom Nyankopɔn no ntsi.
11. Nkyii so osisii mbea sorɔnsorɔm wɔ Juda mbepɔw no do, na ɔyɛɛ ma hɔn a wɔtse Jerusalɛm no enndzi nokwar amma Nyankopɔn, na ɔmaa Juda tɔɔ gon.
12. Na krataa bi fi nkɔnhyɛnyi Elija hɔ baa ne nkyɛn, dɛ, Mbrɛ EWURADZE, w'egya David ne Nyankopɔn se nye yi, Osiandɛ ɔwo annantsew w'egya Jehosafat akwan do, na Judahen Asa akwan do;
13. na mbom anantsew Israel ahemfo akwan do, na ayɛ Juda na Jerusalɛm atsefo ma wɔafom, dɛ mbrɛ Ahab fi yɛe no; na eso ekuku wo nuanom a wofi w'egya fie a woye sen ɔwoara no ntsi:
14. hwɛ, EWURADZE dze owuyar kɛse bɔbɔ wo man, na wo mba, na wo yernom, na w'ahodze nyinara:
15. na ɔwoara so ibenya yafun mu yarbason, ma ekodu dɛ osian yarba no ntsi w'ayamudze botu egu daa nyina.
16. Na EWURADZE nunuu Filistiafo, na Arabiafo a wɔwɔ Etiopiafo nkyɛn no hɔn sunsum tsiaa Jehoram:
17. na wɔfowee baa Juda do, na wɔtseew mu, na wɔsosoo ahodze a wohun no wɔ ɔhen no ne fie no nyinara, na ne mbabanyin so, na ne yernom kɔree; ma dɛm ntsi ɔannka ɔbabanyin biara amma no, gyedɛ Jehoahaz, ne mbabanyin mu ekumaba no nko.
18. Na iyi nyinara ekyir no EWURADZE dze yarba a onnyi edur bɔɔ no wɔ n'ayamudze mu.
19. Na ɔbaa dɛ, mber guu mu, mfe ebien n'ewiei no, nna osian ne yarba no ntsi n'ayamudze tui gui, na owuu yarba bɔn mu. Na ne man annhyew ɔhyew bi amma no a ɔtse dɛ n'egyanom ɔhyew no.
20. Aber a ɔhyɛɛ ase dɛ oridzi hen no nna oedzi mfe eduasa ebien, na odzii hen mfe awɔtwe wɔ Jerusalɛm: na owui a annyɛ obiara mpo asɛm; na wosiee no wɔ David kurow mu, naaso nnyɛ ahemfo no hɔn asamandan no mu bi a.

## Tsir 22

1. Na hɔn a wɔtse Jerusalɛm no yɛɛ ne ba ekumaba Ahazia ɔhen hyɛɛ n'ananmu: osiandɛ nna mbarimba kuw a wɔnye Arabiafo no baa nseraban no mu no ekuku mpanyin no nyinara. Nna Judahen Jehoram ne ba Ahazia dzii hen.
2. Aber a Ahazia hyɛɛ ase dɛ oridzi hen no nna oedzi mfe eduanan ebien; na odzii hen afrenhyia wɔ Jerusalɛm: na ne na ne dzin dze Atalia, Omri ne babaa a.
3. Ɔno so ɔnantseew Ahab fi akwan do: osiandɛ ne na nye ne pamfo a ɔmaa ɔyɛɛ emumuyɛdze.
4. Na ɔyɛɛ dza omuo wɔ EWURADZE enyi do, dɛ mbrɛ Ahab fi yɛe no: osiandɛ n'egya no wu ekyir no hɔn na wɔbɛyɛɛ n'apamfo dze maa ne nsɛɛe.
5. Hɔn apam so ekyir na ɔnantsewee, na ɔnye Israelhen Ahab ne ba Jehoram tuu sa wɔ Siriahen Hazael do wɔ Ramot-gilead: na Siriafo no piraa Joram.
6. Na ɔsanee baa Jezreel dɛ ɔrebɛyɛ n'epirakur a onyae wɔ aber a ɔnye Siriahen Hazael roko ma wopiraa no wɔ Rama no edur. Na Judahen Jehoram ne ba Ahazia sii mu kɔr dɛ ɔrokɔhwɛ Ahab ne ba Jehoram wɔ Jezreel, osiandɛ ɔyar.
7. Afei Ahazia ne nsɛɛe fi Nyankopɔn hɔ, wɔ dɛ osii mu kɔr Joram nkyɛn: osiandɛ aber a odurii no, nna ɔnye Jehoram fiir edzi kɔr Nimsi ne ba Jehu a EWURADZE asera no dɛ ontwa Ahab ne fi do no do.
8. Na ɔbaa dɛ, aber a Jehu rubu Ahab fi atsɛn no, nna okohun Juda asafohemfo, na Ahazia no nuanom mbabanyin no a wɔsom no no, na okunkum hɔn.
9. Na ɔhwehwɛɛ Ahazia, na wɔkyeer no, (afei na oesuma noho wɔ Samaria, ) na wɔdze no brɛɛ Jehu, na wokum no; na wosiee no, na wɔsee dɛ, Jehosafat a ɔdze n'akoma nyinara hwehwɛɛ EWURADZE no ne ba nye no. Na Ahazia fie ennya tum dɛ ɔdze bosuo ahendzi no mu bio.
10. Afei aber a Ahazia ne na Atalia hun dɛ ne ba no ewu no, nna ɔsoɛree na ɔsɛɛ Juda fie adehye asefo no nyinara.
11. Na ɔhen no ne babaa Jehosabat faa Ahazia ne ba Joas na owiaa no fii ɔhen ne mba no a wokum hɔn no mu, na ɔdze ɔno na nyia ɔhwɛ no no kɛhyɛɛ mpiakyir. Nna Jehosabat, ɔhen Jehoram ne babaa no, ɔsɔfo Jehoida ne yer no, (ɔyɛ Ahazia n'akyerɛbaa ntsi) ɔdze no sumaa Atalia, ma dɛm ntsi oennku no.
12. Na ɔnye hɔn wokosumaa Nyankopɔn ne fie mfe esia: a Atalia yɛɛ ɔhembaa wɔ asaase no do.

## Tsir 23

1. Na afe a otsia esuon no mu no Jehoiada hyɛɛ noho dzen, na ɔfaa ɔha ɔha do asafohemfo, Jeroham ne ba Azaria, na Jehohanan ne ba Ismael, na Obed ne ba Azaria, na Adaia ne ba Maaseia, na Zikri ne ba Elisafat, ma wɔnye no dzii ahyɛmu.
2. Na wokekyiin Juda mu, na wohyiahyiaa Juda nkurow no nyinara mu Levifo no, na Israel egyanom efiefi mu etsitsir no, na wɔbaa Jerusalɛm.
3. Na mboanofo no nyinara nye ɔhen no dzii ahyɛmu wɔ Nyankopɔn fie. Na ɔsee hɔn dɛ, Hwɛ, ɔhen ne ba no na obedzi hen, dɛ mbrɛ EWURADZE aka no wɔ David mba ho no.
4. Adze a hom nyɛ nye yi: hom mu nkyɛmu ebiasa mu kor a ɔba mu ahomgyeda no, a wofi asɔfo na Levifo no mu no, na wɔnyɛ mbobowano ahwɛfo;
5. na nkyɛmu ebiasa mu kor so ntsena ɔhen no ne fie; na nkyɛmu ebiasa mu kor so ntsena fapem no no nkuropon no ano: na ɔman no nyinara ngyina EWURADZE fie abangua no do.
6. Na mma mma obiara nnhɛn EWURADZE ne fie no mu, gyedɛ asɔfo no na Levifo no mu hɔn a wɔsom no; hɔn na wɔnhɛn mu, osiandɛ wɔyɛ krɔnkrɔn: na ɔman no nyinara dze, wɔnhwɛ EWURADZE ne fie do ahwɛdze no.
7. Na Levifo no mbɔ ɔhen no ho aprɔw, nyimpa biara mfa n'akodze nkitsa ne nsamu; na obiara a ɔbɛba ofi no mu no, wɔmma wonku no: na hom ndzi ɔhen no nkyɛn aber a ɔreba fie, na aber a orupue.
8. Nna Levifo na Juda nyinara yɛɛ dɛ mbrɛ ɔsɔfo Jehoiada hyɛe no nyinara: na wɔfefaa nyimpa biara ne nyimpa, hɔn a wɔwɔ dɛ wɔba mu ahomgyeda no, kaa hɔn a wɔwɔ dɛ wofir edzi ahomgyeda no ho; osiandɛ ɔsɔfo Jehoiada ammpon nkyekyɛmu no.
9. Na ɔsɔfo Jehoiada yiyii mpeaa na akyɛm akɛse na akyɛm nkakraba a ɔyɛ ɔhen David dze no a ɔwɔ EWURADZE fie no, memaa ɔha ɔha do asafohemfo no.
10. Na ɔdze ɔman no nyinara gyinagyinae, nyimpa biara n'akodze kitsa ne nsamu, ofi dan no n'enyimfa afamu kodu dan no n'abankum afamu, wɔ afɔrmbukyia no na dan no ho, bɔɔ ɔhen no ho aprɔw.
11. Nna wɔdze ɔhen ne ba no fiir edzi, na wɔdze ahenkyɛw no soaa no, na wɔdze dase no maa no, na wɔhyɛɛ no hen: na Jehoiada na ne mba seraa no; na wɔsee dɛ, Ɔhen nya nkwa!
12. Na aber a Atalia tsee ɔman no a worututu mbirika na woriyi ɔhen ayɛw no ne gyigyeegye no, nna ɔbaa ɔman no nkyɛn wɔ EWURADZE fie:
13. na ɔhwɛe, na hwɛ, ɔhen no gyina no dum no ho, wɔ ahɛnee, na asafohemfo no mbɛn no wɔ ɔhen no nkyɛn; na asaase no do nkorɔfo no nyinara enyi gyee, na wɔhɛɛn mbɛn; adwontofo no so goree wɔ nsanku ndzɛmba do, na wɔkyerɛɛ ayɛyi adwontow no. Nna Atalia tsetseew ne ntar mu, na ɔsee dɛ, Tsirdo mpamee o, tsirdo pam a!
14. Na ɔsɔfo Jehoiada dze ɔha ɔha do asafohemfo no a wɔhwɛ dɔm no do no puei, na ɔsee hɔn dɛ, Hom mfa no mfa akyerɛpɛn no ntamu; na nyia obedzi n'ekyir no, wɔmma wɔmfa afona nku no: na ɔsɔfo no see dɛ, Mma wonnku no wɔ EWURADZE fie.
15. Nna wosuoo no mu faa mpɔnkɔ ahɛnee aponkɛse no ano dze kɔ ahemfie hɔ: na wokum no wɔ hɔ.
16. Na Jehoiada dzii ahyɛmu wɔ ɔnoara, na ɔman no nyinara, na ɔhen no ntamu, dɛ wɔnyɛ EWURADZE ne man.
17. Na ɔman no nyinara sii mu kɔr Baal fie kobubuu no gui, na wobubuu n'afɔrmbukyia na n'ehonyi no esinesin, na wokum Baal no sɔfoe Maatan wɔ afɔrmbukyia no enyim.
18. Na Jehoiada hyehyɛɛ EWURADZE ne fi do ahwɛdofo dze hyɛɛ asɔfo no nsa, Levifo no a David kyekyɛɛ hɔn mu sisii EWURADZE ne fi do, dɛ wɔmbɔ EWURADZE ne hyew afɔr no nsa, dɛ mbrɛ wɔakyerɛw no wɔ Moses mbra no mu no, wɔdze enyigye na adwontow, dɛ mbrɛ David ne nhyehyɛɛ tse no.
19. Na ɔdze mbobowano ahwɛfo no gyinagyinaa EWURADZE fi mbobotsen no ano, amma obi a no ho egu fi wɔ adze biara mu aannhɛn mu.
20. Na ɔfaa ɔha ɔha do asafohemfo, na ekunyin no, na ɔman no do ambradofo, na asaase no do nkorɔfo no nyinara na wɔdze ɔhen no fi EWURADZE fie sianee: na wɔnam sor abobotsen no mu baa ɔhen no ne fie, na wɔdze ɔhen no tsenaa ahendzi ahengua no do.
21. Nna asaase no do nkorɔfo nyinara enyi gyee, na kurow no mu dwee: na Atalia dze, wɔdze afona kum no.

## Tsir 24

1. Aber a Joas hyɛɛ ase dɛ oridzi hen no nna oedzi mfe esuon; na odzii hen mfe eduanan wɔ Jerusalɛm: na ne na ne dzin dze Zibia, ofi Beer-seba.
2. Na Joas yɛɛ dza ɔtsen wɔ EWURADZE enyiwa do wɔ ɔsɔfo Jehoiada ne nda nyinara mu.
3. Na Jehoiada waar yernom beenu maa no; na ɔwowoo mbabanyin na mbabaa.
4. Na ɔbaa dɛ, iyi ekyir no, Joas nyaa adwen dɛ obesiesie EWURADZE ne fi no fofor.
5. Na ɔpoon asɔfo na Levifo no hyiae, na ɔsee hɔn dɛ, Hom mfir edzi nkɔ Juda nkurow do, na hom nkɔboaboa sika ano wɔ Israel nyinara hɔ dɛ hom dze rebɛyɛ hom Nyankopɔn fi no yie afrenhyia afrenhyia, na hom nhwɛ ma ɔnyɛ ntsɛm. Naaso Levifo no amma annyɛ ntsɛm.
6. Na ɔhen no frɛɛ otsitsir Jehoiada, na ɔsee no dɛ, Ɔyɛ dɛn ntsi na emmbisa Levifo no dɛ wɔngyegye Juda na Jerusalɛm tow a EWURADZE n'akowaa Moses, na Israel mboanofo no hyɛe maa dasebuw no mmba?
7. Na Atalia, ɔbaa bɔn no, ne mba ebubu Nyankopɔn fi no mu; na EWURADZE fie ndzɛmba krɔnkrɔn nyinara so wɔahwer no ama Baalim.
8. Nna ɔhen no hyɛe ma wɔpaam adaka bi, na wɔdze sii EWURADZE fi abotsen no ano guado.
9. Na wɔbɔɔ dawur faa Juda na Jerusalɛm, dɛ wɔmfa Nyankopɔn n'akowaa Moses tow a ɔdze too Israel do wɔ sar no do no mbrɛ EWURADZE.
10. Na mbapɔmba no nyinara na ɔman no nyinara enyi gyee, na wɔdze bae boguu adaka no mu araa kodur dɛ wowiei.
11. Na aber biara a Levifo no bohu dɛ sika no adɔɔ so wɔ adaka no mu no nna wɔdze abrɛ ɔhen ne kyerɛwfo na nyia ɔsɔfopanyin no hyɛɛ no dɛ ɔnhwɛ do no, na wohue no wɔ adaka no mu, na wɔma adaka no do soa kesi ne sibew bio. Dɛm na wɔyɛɛ no daa nyina, na wɔboaboaa sika piigyan ano.
12. Na ɔhen no na Jehoiada dze maa hɔn a wɔyɛ EWURADZE fie som edwuma no; na wɔdze bobɔɔ abopaafo na nduadwimfo paa dɛ wonsiesie EWURADZE ne fi no fofor, na hɔn a wɔyɛ dadze na boran dwuma no so dɛ wommiamia EWURADZE ne fi no mu.
13. Nna edwumayɛfo no yɛɛ edwumadzen, na wowiee nsiesie edwuma no nyinara yɛ, na wɔdze Nyankopɔn ne fi no gyinaa ne gyinabew, na wɔmaa ɔyɛɛ dzen.
14. Na aber a wowiei no, nna wɔdze sika no nkaa baa ɔhen no na Jehoiada enyim, ɔno na wɔdze yeyɛɛ ndzɛmbandzɛmba maa EWURADZE ne fi no, mekyerɛ ndzɛmbandzɛmba a wɔdze som, na wɔdze bɔ afɔr, ntser, na sika na dwetɛ ndzɛmba no. Na wɔbɔɔ ɔhyew afɔr wɔ EWURADZE fi no mu daa wɔ Jehoiada ne nda nyinara mu.
15. Na Jehoiada yɛɛ akɔdaa a nna oedzi nda pii, na owui; aber a owui no na oedzi mfe ɔha eduasa.
16. Na wokesiee no David kurow mu wɔ ahemfo no mu, osiandɛ ɔyɛɛ papa wɔ Israel mu, na Nyankopɔn na ne fi no ho afamu.
17. Afei Jehoiada no wu ekyir no Juda mbapɔmba no bae, na wɔbɛyɛɛ ɔhen no enyidzi. Nna ɔhen no tsiee hɔn.
18. Na wɔpoow EWURADZE, hɔn egyanom Nyankopɔn no, ne fi no, na wɔkɔsoom Aserim na abosom no: na ebufuw baa Juda na Jerusalɛm do wɔ hɔn asodzi yi ntsi.
19. Naaso ɔsomaa nkɔnhyɛfo ma wɔkɔr hɔn nkyɛn, dɛ wɔnkɛsan hɔn mbra EWURADZE nkyɛn bio; naaso woentsie hɔn: na wɔammpɛ dɛ wɔyɛ aso.
20. Na Nyankopɔn no sunsum baa ɔsɔfo Jehoiada ne ba Zekaria do; na okegyinaa ɔman no do, na ɔsee hɔn dɛ, Mbrɛ Nyankopɔn se nye yi, Ɔyɛ dɛn ntsi na hom to EWURADZE ne mbrasɛm, ma hom nntum nnyɛ prɔmprɔm yi? Osiandɛ hom apow EWURADZE ntsi, ɔno so ɔapow hom.
21. Na wɔpaam ne tsir do, na wokesiiw no abo dɛ mbrɛ ɔhen no ne mbrasɛm tse wɔ EWURADZE fie abangua no do.
22. Dɛm na ɔhen Joas annkaa adɔyɛ a Zekaria n'egya Jehoiada dze yɛɛ no no, na okum ne ba no. Na aber a oruwu no, ɔsee dɛ, EWURADZE nhwɛ na ɔntɔ do wer.
23. Na ɔbaa dɛ afe no n'ewiei no, nna Siriafo dɔm baa Joas do: na wɔbɔɔ Juda na Jerusalɛm, na wɔbɛsɛɛ ɔman no hɔn asafohemfo nyinara, na wɔdze hɔn asadze no nyinara kɛmaa Damaskɔs hen no.
24. Na Siriafo dɔm no dze nyimpa kuw kakraabi bae, na EWURADZE dze dɔmtutuw kɛsenara hyɛɛ hɔn nsa, osiandɛ wɔapow EWURADZE, hɔn egyanom Nyankopɔn no. Dɛm na wobuu Joas atsɛn.
25. Na aber a wofii ne nkyɛn kɔree no, nna woegya no epirakur pii, na nankasa no nkowaa paam ne tsir do wɔ ɔsɔfo Jehoiada ne mba hɔn bɔgyaa no ntsi, na wokokum no wɔ ne mpa do, na owui: na wosiee no wɔ David kurow mu, na woennsie no wɔ ahemfo hɔn asamandan no mu.
26. Na woyinom nye hɔn a wɔpaam ne tsir do no, Ammonnyi Simeat ne ba Zabad, na Moabnyi Simrit ne ba Jehozabad.
27. Afei dza ɔfa ne mba ho, na nkɔnhyɛsɛm dodow a wɔkaa tsiaa no, na Nyankopɔn ne fi ne nsiesie ho no, hwɛ, wɔakyerɛw no wɔ ahemfo nwoma ne nkyerɛkyerɛase no mu. Na ne babanyin Amazia dzii hen wɔ n'ananmu.

## Tsir 25

1. Aber a Amazia hyɛɛ ase dɛ oridzi hen no na oedzi mfe eduonu enum; na odzii hen mfe eduonu akron wɔ Jerusalɛm: na ne na ne dzin dze Jehoadan, ofi Jerusalɛm.
2. Na ɔyɛɛ dza ɔtsen wɔ EWURADZE enyiwa do, naaso nna ommfi n'akoma mu.
3. Afei ɔbaa dɛ, aber a wotsiim ahendzi no maa no no, nna okunkum no nkowaa a wokum n'egya ɔhen no.
4. Na hɔn mba dze, woennkuku hɔn, mbom ɔyɛɛ dɛ mbrɛ wɔakyerɛw no mbra no mu wɔ Moses no nwoma no mu, dɛ mbrɛ EWURADZE hyɛe no, dɛ, Egyanom runnwu wɔ mba ntsi, nkyii so mba runnwu wɔ egyanom ntsi; na mbom nyimpa biara bowu wɔ nankasa no bɔn ntsi.
5. Nkyii so Amazia poon Juda hyiae, na ɔhyehyɛɛ hɔn dɛ mbrɛ hɔn egyanom efiefi tsetsee, wɔ mpem do asafohemfo na ɔha ɔha do asafohemfo ase, mekyerɛ Juda na Benjamin nyinara: na ɔkaan hɔn fi hɔn a woedzi mfe eduonu na ekyir do, na ohun dɛ wɔyɛ mbarimba a wɔasan mu eyi hɔn mpemahaasa a wotum ɔsa tu a, wobotum esuo peaa na kyɛm mu.
6. Eso ɔdze dwetɛ  talent   ɔha bɔɔ Israel mu mbarimba akatakyi a wɔyɛ ndam mpemɔha paa.
7. Na Nyame nyimpa bi baa ne nkyɛn, dɛ, Ɔhen, mma mma Israel dɔm no nnye wo nnkɔ; osiandɛ EWURADZE nndzi Israel ekyir, ɔnye dɛ, onndzi Efraimmba no nyinara ekyir.
8. Na mbom sɛ ɔwoara bɔkɔ a, nna yɛ mbanyindze, na hyɛ dzen wɔ ɔko no mu: ɔno Nyankopɔn bɛma ahwe ase wɔ atamfo no enyim; osiandɛ Nyankopɔn wɔ tum a ɔdze bɔboa, na ɔdze bɛma obi ahwe ase.
9. Na Amazia see Nyame nyimpa no dɛ, Na  talent   ɔha a medze mama Israel dɔm no yɛnyɛ no dɛn? Na Nyame nyimpa no buaa dɛ, EWURADZE yɛ otumfo dɛ ɔbɛma wo dza ɔdɔɔ so sen iyi.
10. Nna Amazia yiyii hɔn, ɔnye dɛ, oyii dɔm a wofi Efraim baa ne nkyɛn no, dɛ wɔnsan nkɔ fie: dɛm ntsi hɔn ebufuw dzɛɛw kɛsenara wɔ Juda do, na wɔsanee kɔr fie wɔ ebufuhyew mu.
11. Na Amazia nyaa akokodur, na ɔdze no nkorɔfo no sii mu kɔr Nkyen Bɔnsa no mu, na okokum Seirmba no mu nyimpa mpemdu.
12. Na Judamba no faa hɔn mu mpemdu so enyikan kɔree, na wɔdze hɔn baa ɔbotan no etsifi, na wɔtotoow hɔn fi ɔbotan no n'etsifi hwehwee famu, ma hɔn nyinara hɔn mu tsetseew esinesin.
13. Na dɔm no mu nyimpa no a Amazia maa wɔsanee, dɛ mma mma wɔnnye no nkɔ ɔsa no, kotui hyɛɛ Juda nkurow do, dze fi Samaria araa kodur Bɛt-horon, na wokunkum hɔn mu nyimpa mpensa na wɔfaa asadze piigyan.
14. Afei ɔbaa dɛ, n'ekyir no a Amazia fi Edomfo nkumii no bae no, nna ɔdze Seirmba enyame bae, na ɔdze hɔn besisii hɔ dɛ wɔnyɛ n'enyame, na ɔbɔɔ no mu adze wɔ hɔn enyim, na ɔhyeew eduhuam maa hɔn.
15. Dɛm ntsi EWURADZE n'ebufuw dzɛwee wɔ Amazia do, na ɔsomaa nkɔnhyɛnyi ma ɔbaa ne nkyɛn a ɔbɛsee no dɛ, Ɔyɛ dɛn ntsi na ahwehwɛ ɔman bi enyame a woenntum ennyi hɔnankasa hɔn man emmfi wo nsamu no ekyir kwan yi?
16. Na ɔbaa dɛ, aber a ɔnye no rekasa no nna ɔhen no see no dɛ, Ana yɛahyɛ wo ɔhen n'apamfo bi a? Gyaa; ɔyɛ dɛn ntsi na woboku wo? Nna nkɔnhyɛnyi no gyae, na ɔsee dɛ, Muhu dɛ Nyankopɔn esua dɛ ɔbɛsɛɛ wo, osiandɛ ɔwo ayɛ adze a ɔtse dɛm, na enntsie m'apam so.
17. Nna Judahen Amazia gyee apam, na ɔsomae ma wɔkɔr Israelhen Joas, Jehoahaz ne ba no, Jehu ne ba no nkyɛn dɛ, Bra, ma yendzi enyimhu nkorkor.
18. Na Israelhen Joas somae ma wɔkɔr Judahen Amazia nkyɛn, dɛ, Kɔkrɔnsoɛ a ɔwɔ Lebanon do no somae ma wɔkɔr nkyindur a ɔwɔ Lebanon do no nkyɛn, dɛ, Fa wo babaa ma me babanyin ayewar: na abowa bɔyafo bi a ɔwɔ Lebanon do botwaa mu, na otsiatsiaa kɔkrɔnsoɛ no do.
19. Ɔwo ese dɛ, Hwɛ, ɔwoara eku Edom; na w'akoma ama wo do dɛ irutwa mpoa: afei tsena fie; ɔyɛ dɛn ntsi na edze woho rebɛgyegye mu ama wo mbusu, ma aahwe ase yi, mekyerɛ ɔwo, na Juda ka wo ho?
20. Na Amazia enntsie; osiandɛ ofi Nyankopɔn hɔ, ama oeeyi hɔn ahyɛ hɔn atamfo nsa, osiandɛ, wɔahwehwɛ Edom enyame no n'ekyir kwan.
21. Nna Israelhen Joas sii mu kɔree; na ɔno na Judahen Amazia wodzii enyimhu wɔ Bɛt-semes a ɔyɛ Juda dze no.
22. Na wɔbɔɔ Juda gui wɔ Israel enyim; na woguanguanee, nyimpa biara kɔr n'asesee mu.
23. Na Israelhen Joas kyeer Judahen Amazia, Jehoahaz ba Joas ba no, wɔ Bɛt-semes, na ɔdze no baa Jerusalɛm, na obobubuu Jerusalɛm fasu no fi Efraim kuropon ho dze kodur kutuwdo kuropon no ho, basafa ahaebien.
24. Na ɔfaa sika na dwetɛ nyinara, na ndzɛmbandzɛmba nyina a wohun no wɔ Nyankopɔn ne fie wɔ Obed-edom nkyɛn no nyinara, na ɔhen no ne fie akoradze no, na no dɔm no so bi, na ɔsanee kɔr Samaria.
25. Na Judahen Amazia, Joas ba no dzii mfe duenum wɔ Israelhen Joas, Jehoahaz ne ba no, no wu ekyir.
26. Afei Amazia no ho nsɛm nkaa no, kan dze na ekyir dze no, ana wɔnnkyerɛɛw no wɔ Juda na Israel ahemfo nwoma no mu?
27. Afei ofitsi mber a Amazia sanee fii EWURADZE ekyir dzi no, nna wɔpaam ne tsir do wɔ Jerusalɛm; na oguanee kɔr Lakis: na wɔsomae ma wotsiiw no kɔr Lakis, na wokokum no wɔ hɔ.
28. Na wɔdze no too mpɔnkɔ do bae, na wosiee no kaa n'egyanom ho wɔ Juda kurow no mu.

## Tsir 26

1. Na Juda ɔman no nyinara faa Uzia a oedzi mfe duesia, na wɔhyɛɛ no hen wɔ n'egya Amazia n'ananmu.
2. Ɔno na ɔkyekyeer Elot, na ɔdanee maa Juda, n'ekyir no ɔhen no kɔr ne nsamankyir.
3. Aber a Uzia ridzi hen no nna oedzi mfe duesia; na odzii hen mfe eduonum ebien wɔ Jerusalɛm: na ne na ne dzin dze Jekilia, ofi Jerusalɛm.
4. Na ɔyɛɛ dza ɔtsen wɔ EWURADZE enyiwa do, dɛ mbrɛ n'egya Amazia yɛe no nyinara.
5. Na ɔdze sii n'enyi do dɛ ɔrohwehwɛ Nyankopɔn wɔ Zekaria a ɔwɔ Nyankopɔn enyido adzehu mu ntseasee no, ne nda no nyinara mu: na mber tsentsen a ɔhwehwɛɛ EWURADZE no, Nyankopɔn maa ɔyɛɛ prɔmprɔm.
6. Na ofiir edzi nye Filistiafo kɔkoe, na obubuu Gat fasu, na Jabue fasu, na Ashdod fasu no; na ɔkyekyeer nkurow wɔ Ashdod man mu, na Filistiafo no mu.
7. Na Nyankopɔn buae tsiaa Filistiafo no, na Arabiafo a wɔtsetse Gur-baal, na Meunifo no.
8. Na Ammonfo dze akyɛdze brɛɛ Uzia: na ne dzin tahyee araa dze kodur Egypt ahɛnee mu mpo; osiandɛ ɔyɛɛ dzen mbordo.
9. Nkyii so Uzia totoow aban atsentsen wɔ Jerusalɛm wɔ kutuwdo kuropon no ho, na bɔnsa mu nkuropon no ho, na fasu no no mponee no ho, na ɔhyehyɛɛ no dzen.
10. Na ɔtotoow aban atsentsen wɔ sar no do, na otutuu nsubura pii, osiandɛ ɔwɔ mbowakuw pii wɔ ɔbɔn no mu na tɛtɛr no mu: na ɔwɔ ekuafo na wenyin turehwɛfo wɔ mbepɔw no do, na nhabamber no mu; osiandɛ ɔpɛ ekuayɛ.
11. Nkyii so Uzia ɔwɔ mbarimba ekuafo dɔm a, wotu sa ekuw mu ekuw mu, dɛ mbrɛ hɔn nkanee a wɔnam ɔkyerɛwfo Jeiel na ɔhwɛdofo Maaseia do kanee no no dodow tsetsee, wɔ ɔhen no n'asafohemfo no mu baako, Hanania, ne nsaadze.
12. Egyanom efiefi mu etsitsir, mekyerɛ mbarimba akatakyi a wɔyɛ ndam nyinara, hɔn dodow yɛ mpemebien ahaesia.
13. Na hɔn nsaadze na dɔm a wɔatsetse hɔn, mpemahaasa na mpemesuon ahaenum a wɔdze tum kɛse yɛ sa, dze boaa ɔhen no tsiaa atamfo no.
14. Na Uzia siesiee akyɛm, na mpeaa, na ndadzekyɛw, na ndadzentar, na ngyen, na tsiabo abo, maa hɔn, mekyerɛ wɔdze maa dɔm no nyinara.
15. Na ɔyɛɛ mfir a ɔyɛ edwimfo pa edwin wɔ Jerusalɛm, dɛ onsisi aban atsentsen do na akoban do, ma wɔmfa ntotow egyen menaba na abo akɛse nyina. Na ne dzin tahyee kɔr ekyirekyir; osiandɛ wɔboaa no nwanwa mu araa kodur dɛ ɔyɛɛ dzen.
16. Na aber a ɔyɛɛ dzen no, nna n'akoma maa noho do ma ɔbɔɔ ɔbrafun, na ɔyɛɛ bɔn tsiaa EWURADZE ne Nyankopɔn; osiandɛ ɔnoara sii mu kɔr EWURADZE n'asɔrdan no mu dɛ ɔrekɛhyew eduhuam wɔ eduhuamhyew afɔrmbukyia no do.
17. Na ɔsɔfo Azaria dzii n'ekyir kɛhɛɛn mu, na EWURADZE n'asɔfoe eduowɔtwe, mbarimba a wɔyɛ ndam, ka no ho:
18. na wosiiw ɔhen Uzia kwan, na wɔsee no dɛ, Uzia, ɔnnyɛ ɔwo wodze, dɛ ebɛhyew eduhuam ama EWURADZE, na mbom Aaronmba asɔfo no a wɔayɛ hɔn krɔnkrɔn dɛ wɔnhyew eduhuam no na hɔndze a: fi krɔnkrɔnbea yi do ha fi, na ayɛ bɔn; nkyii so ɔrennyɛ w'enyidzii wɔ EWURADZE Nyankopɔn enyim.
19. Nna Uzia no bo fuwii; na eduhuamhyew adze no dze ne nsamu dɛ ɔdze rebɛhyew eduhuam; na aber a no bo fuuw asɔfo no, kwata fifiir no momapɔw do wɔ asɔfo no enyim wɔ EWURADZE ne fie hɔ, wɔ eduhuamhyew afɔrmbukyia no nkyɛn.
20. Na ɔsɔfopanyin Azaria, na asɔfo no nyinara, hwɛɛ no, na, hwɛ, ɔayar kwata wɔ no momapɔw do, na wosunsuun no fii hɔ ntsɛmara; nyew, ɔnoara so yɛɛ ntsɛm fiir edzi, osiandɛ EWURADZE abɔ no.
21. Na ɔhen Uzia yɛɛ ɔkwatanyi dze kodur no wu da, na ɔkɛtsenaa nkyɛn ofi bi mu, ɔyɛ ɔkwatanyi ntsi; osiandɛ woetwa no efi EWURADZE fie: na ne ba Jotam na ɔhwɛɛ ɔhen ne fidua no do, dɛ obuu asaase no do nkorɔfo no atsɛn.
22. Afei Uzia no ho nsɛm nkaa no, kan dze na ekyir dze no, Amoz ne ba nkɔnhyɛnyi Isaia kyerɛwee.
23. Nna Uzia kɔr ne nsamankyir; na wokesiee no n'egyanom nkyɛn wɔ haban mu esiei a ɔyɛ ahemfo dze no mu; na wɔsee dɛ, Ɔyɛ ɔkwatanyi: na ne babanyin Jotam dzii hen wɔ n'ananmu.

## Tsir 27

1. Aber a Jotam hyɛɛ ase dɛ oridzi hen no, nna oedzi mfe eduonu enum, na odzii hen mfe duesia wɔ Jerusalɛm: na ne na ne dzin dze Jerusa, Zadok ne babaa a.
2. Na ɔyɛɛ dza ɔtsen wɔ EWURADZE enyiwa do, dɛ mbrɛ n'egya Uzia yɛe no nyinara tse: naaso ɔannkɛhɛn EWURADZE n'asɔrdan no mu. Na ɔman no kɔr do bɔɔ ɔbrafun.
3. Ɔno na osii EWURADZE fi abotsen sor dze no, na Ofel fasu no do so osii pii.
4. Nkyii so ɔkyekyeer nkurow wɔ Juda nkokodo nkurow mu, na ɔtotoow aban dzendzen na aban atsentsen wɔ kwaa mu.
5. Ɔnoara na ɔnye Ammonmba hen no so koe, na odzii hɔn do nyim. Na afe no ara mu na Ammonmba no maa no dwetɛ  talent   ɔha, na ewifua esusudze mpemdu, na atoko so mpemdu. Dɛmara na Ammonmba no dze brɛɛ no wɔ afe a otsia ebien na ebiasa no mu so.
6. Nna Jotam bɛyɛɛ ɔkatakyi, osiandɛ ɔhyehyɛɛ n'akwan wɔ EWURADZE ne Nyankopɔn enyim.
7. Afei Jotam no ho asɛm nkaa no na n'akodzi nyinara, na n'akwan no, hwɛ, wɔakyerɛw no wɔ Israel na Juda ahemfo nwoma no mu.
8. Aber a ɔhyɛɛ ase dɛ oridzi hen no nna oedzi mfe eduonu enum, na odzii hen mfe duesia wɔ Jerusalɛm.
9. Na Jotam kɔr ne nsamankyir, na wosiee no wɔ David kurow mu: na ne babanyin Ahaz dzii hen wɔ n'ananmu.

## Tsir 28

1. Aber a Ahaz hyɛɛ ase dɛ oridzi hen no nna oedzi mfe eduonu; na odzii hen mfe duesia wɔ Jerusalɛm: na ɔannyɛ dza ɔtsen wɔ EWURADZE n'enyiwa do, dɛ n'egya David:
2. mbom ɔnantseew Israel ahemfo akwan do, no so ɔyɛɛ ehonyi a woegu maa Baalim.
3. Nkyii so ɔhyeew eduhuam wɔ Hinom ne ba no bɔnsa no mu, na ɔhyeew ne mba wɔ ogya mu bɔɔ afɔr, dɛ mbrɛ amanamamfo a EWURADZE tuu hɔn fii Israel enyim no hɔn ndzeyɛɛ tse.
4. Na ɔbɔɔ afɔr na ɔhyeew eduhuam wɔ mbea sorɔnsorɔm no do, na nkokodo, na ndua momon biara ase.
5. Dɛm ntsi EWURADZE ne Nyankopɔn yii no hyɛɛ Siriahen nsa; na wɔkaa no gya, na wɔfaa ne nyimpa mu piigyan ndɔmmum, na wɔdze hɔn kɔr Damaskɔs. Eso oyii no hyɛɛ Israelhen nsa, ɔno na ɔdze oku kɛse kaa no gya.
6. Na Remalia ne ba Peka kunkum Juda mu nyimpa mpemɔha eduonu da kor, hɔn nyinara mbarimba a wɔyɛ ndam a; osiandɛ wɔapow EWURADZE, hɔn egyanom Nyankopɔn no ntsi.
7. Na Zikri, ɔbarimba katakyi bi a ofi Efraim, kum ɔhen no ne ba Maaseia, na ofi no do ɔhwɛfo Azrikam, na Elkana a ɔyɛ ɔhen no n'ebedziekyir no.
8. Na Israelmba no faa hɔn nuanom mu nyimpa mpemahaenu ndɔmmum, mbaa, mbabanyin, na mbabaa, na wɔfaa asadze so piigyan wɔ hɔn ho kɔree, na wɔdze asadze no kɔr Samaria.
9. Na EWURADZE no nkɔnhyɛnyi bi wɔ hɔ a ne dzin dze Oded: na ɔno na ofiir edzi kehyiaa dɔm a wɔbaa Samaria no, na ɔsee hɔn dɛ, Hwɛ, osiandɛ EWURADZE, hom egyanom Nyankopɔn no bo fuuw Juda ntsi, na ɔdze hɔn ahyɛ hom nsa, na hom dze ebufuw a ekodu ɔsor ekuku hɔn.
10. Na afei hom robɔ tsirmpɔw dɛ hom ribedzi Juda na Jerusalɛmmba no nya ayɛ nkowaa na mfonabaa ama hom ho. Ana homara so homankasa hom mbrato nndeda hom do wɔ hom EWURADZE hom Nyankopɔn afamu bi a?
11. Dɛm ntsi afei hom ntsie me, na hom mma dɔm a hom faa hɔn ndɔmmum wɔ hom nuanom mu no nsan nkɔ: na EWURADZE n'ebufuhyew no wɔ hom do.
12. Nna Efraimmba mu etsitsir no mu binom, Johanan ne ba Azaria, Mesillemot ne ba Berekia, na Sallum ne ba Jehizkia, na Hadlai ne ba Amasa, soɛrsoɛree tsiaa hɔn a wofi ɔsa bae no,
2CH.28.13, na wɔsee hɔn dɛ, Mma hom mmfa ndɔmmumfo no mmba ha: na dza ɔdze asodzi a otsia EWURADZE bɛba hɛn do no ho na hom bɔ tsirmpɔw, ma wɔdze bi aka hɛn bɔn na hɛn asodzii ho: na hɛn asodzii dɔɔ so, osiandɛ ebufuhyew wɔ Israel do.
14. Nna mbarimba a woemia no gyaa ndɔmmumfo na asadze no wɔ mbapɔmba na mboanofo no nyinara enyim.
15. Na mbarimba a wɔabobɔ hɔn edzin no soɛrsoɛree, na wɔfaa ndɔmmumfo no, na wɔdze asadze no bi furafuraa hɔn a wodzi adagyaw wɔ hɔn mu no, na wɔhyehyɛɛ hɔn ntar, na wɔhyehyɛɛ hɔn mpaboa, na wɔmaa hɔn biribi ma wodzii na wɔnomee, na wɔseraa hɔn, na wɔdze hɔn a wɔyɛ mberɛw wɔ hɔn mu no nyinara tsenatsenaa nsoasopɔnkɔ mpɔnkɔ do, na wɔdze hɔn baa Jeriko, mbɛ kurow no mu, wɔ hɔn nuanom nkyɛn: na Israelfo no sanee kɔr Samaria.
16. Aber no mu na ɔhen Ahaz somae ma wɔkɔr Asiria ahemfo no hɔ dɛ wɔmbɔboa no.
17. Osiandɛ Edomfo no baa bio bɛkaa Juda gya, na wɔfaa ndɔmmumfo kɔree.
18. Filistiafo no so ebotua ɔbɔnmu nkurow, na Juda Pomu afamu nkurow no, na wɔagye Bɛt-semes, na Aijalon, na Gederot, na Soko nye no nkurobaase na Timna nye no nkurobaase; Gimzo so na no nkurobaase: na wɔtsenaa hɔ.
19. Na osian Israelhen Ahaz ntsi EWURADZE brɛɛ Juda adze; osiandɛ ɔayɛ Juda mu akɔhwidze, na ɔafom EWURADZE yayaayaw.
20. Na Asiriahen Tilgat-pilneser baa ne nkyɛn, na ɔbɛtseetsee no, na mbom ɔannhyɛ no dzen.
21. Na Ahaz faa EWURADZE ne fie, na ɔhen no na ahenmba fie adze na ɔdze maa Asiriahen no: naaso iyi mpo ammboa no papa biara.
22. Na n'ahohia mber mu mpo na ɔhen Ahaz yi foom EWURADZE dodoodow.
23. Na ɔbɔɔ afɔr maa Damaskɔsfo a wɔkaa no gya no hɔn enyame: na ɔsee dɛ, Osiandɛ Siria ahemfo hɔn enyame no boaa hɔn no ntsi, emi so mobɔbɔ afɔr ama hɔn, ama wɔaaboa me. Mbom wɔyɛɛ ɔno, na Israel nyinara hɔn nsɛɛe.
24. Na Ahaz boaboaa Nyankopɔn fie ndzɛmba no ano, na otwitwaa Nyankopɔn fie ndzɛmba no mu esinesin, na ɔtotoow EWURADZE fie mbobow no mu; na osisii afɔrmbukyia wɔ Jerusalɛm kutuw biara do.
25. Na oyiyii mbea sorɔnsorɔm wɔ Juda kurow biara mu, dɛ wɔnhyew eduhuam mma enyame fofor, na ɔdze dɛm yii EWURADZE n'egyanom hɔn Nyankopɔn no ebufuw.
26. Afei no ho nsɛm nkaa no, na n'akwan nyinara, kan dze na ekyir dze no, hwɛ, wɔakyerɛw no wɔ Juda na Israel ahemfo nwoma no mu.
27. Na Ahaz kɔr ne nsamankyir, na wosiee no wɔ kurow no mu, mekyerɛ, Jerusalɛm mu; na wɔammfa no ammba Israel ahemfo hɔn asamandan no mu: na ne babanyin Hezekia dzii hen wɔ n'ananmu.

## Tsir 29

1. Aber a Hezekia hyɛɛ ase dɛ oridzi hen no nna oedzi mfe eduonu enum; na odzii hen mfe eduonu akron wɔ Jerusalɛm: na ne na ne dzin dze Abija, Zekaria ne babaa a.
2. Na ɔyɛɛ dza ɔtsen wɔ EWURADZE enyiwa do, dɛ mbrɛ dza n'egya David yɛe no tse nyinara.
3. Ɔno na n'ahendzi mu afe a odzi kan no mu, bosoom a odzi kan no mu no, obuebuee EWURADZE fie mbobow no, na osiesiee no.
4. Na ɔdze asɔfo na Levifo no bae, na ɔboaboaa hɔn kehyiaa boka afamu bea tɛtɛr no do,
2CH.29.5, na ɔsee hɔn dɛ, Hom ntsie me, hom Levifo; afei hom nyɛ homho krɔnkrɔn, na hom nyɛ EWURADZE, hom egyanom Nyankopɔn fi no krɔnkrɔn, na hom nyiyi efifidze no mfi bea krɔnkrɔn no do hɔ.
6. Na hɛn egyanom fomee, na wɔyɛɛ dza omuo wɔ EWURADZE hɛn Nyankopɔn enyiwa do, na wɔpoow no, na wɔdaan hɔn enyi fii EWURADZE ne tsenabew no ho, na wɔdaan hɔn ekyir maa no.
7. Eso wɔatotow nkrandaa no no mbobow no mu, na woedundum nkandzea no, na wɔannhyew eduhuam na wɔammbɔ ɔhyew afɔr so wɔ bea krɔnkrɔn no do amma Israel Nyankopɔn no.
8. Dɛm ntsi na EWURADZE n'ebufuw baa Juda na Jerusalɛm do, na oyii hɔn maa dɛ wɔntotow hɔn ndzi akɔnaaba, wɔnyɛ ahobowdze, na nhwiromabɔ, dɛ mbrɛ homara hom dze hom enyiwa hu yi.
9. Na, hwɛ, hɛn egyanom atotɔr afona ano, na hɛn mbabanyin na hɛn mbabaa na hɛn yernom no, wɔwɔ ndɔmmum mu, wɔ iyi ntsi.
10. Afei ɔwɔ m'akoma mu dɛ menye EWURADZE, Israel Nyankopɔn no, bedzi ahyɛmu, ma n'ebufuhyew no aadan efi hɛn do.
11. Me mba, afei mma hom nnyɛ akwadwer: na EWURADZE asan mu eyi hom dɛ hom ngyina n'enyim nsom no, na hom nyɛ n'asomfo, na wɔnhyew eduhuam.
12. Nna Levifo no soɛree, Amasai ne ba Mahat, na Azaria ne ba Joel a wofi Kohatfo mba mu no: na Merari ne mba mu, Abdi ne ba Kish, na Jehalelel ne ba Azaria: na Gersonfo mu, Zima ne ba Joa, na Joa ne ba Eden:
13. na Elizaffo mba mu, Simri na Jeuel: na Asaf ne mba mu, Zekaria na Matania:
14. na Heman ne mba mu, Jehuel na Simei: na Jedutun ne mba mu, Semaia na Uziel.
15. Na wɔboaboaa hɔn nuanom ano, na wɔsaan hɔnho krɔnkrɔn, na wɔkɔree, dɛ mbrɛ ɔhen no ne mbrasɛm a ɔnam EWURADZE n'asɛm do tse no, dɛ wɔrebɛpepa EWURADZE ne fi no mu.
16. Na asɔfo no kɛhɛɛn EWURADZE ne fi no mu afamu dɛ wɔrekɛprapra mu, na woyiyii efifidze no nyinara a wohun no wɔ EWURADZE n'asɔrdan no mu no dze baa EWURADZE ne fi no n'abangua no do. Na Levifo no sosoe fii hɔ, dɛ wɔrokɔtow egu ɔwora Kidron mu.
17. Afei bosoom a odzi kan no mu da a odzi kan no na wɔhyɛɛ ase dɛ wɔreyɛ krɔnkrɔn no, na bosoom no ne da a otsia awɔtwe no wɔbaa EWURADZE ne nkrandaa no ho; na wɔyɛɛ EWURADZE ne fi no krɔnkrɔn nda awɔtwe: na bosoom a odzi kan no ne da a otsia duesia no na wowiei.
18. Nna wɔhɛɛn mu kɔr ɔhen Hezekia nkyɛn wɔ ahemfi no mu, na wɔsee dɛ, Yɛaprapra EWURADZE ne fie hɔ nyinara, na ɔhyew afɔrmbukyia no, nye no ho ndzɛmba nyinara ho, na kyerɛpaanoo pon no, ɔnye no ho ndzɛmba nyinara ho.
19. Nkyii so ndzɛmba no nyinara a ɔhen Ahaz n'ahendzi no mu no ɔtowee gui wɔ aber a ɔtoo mbra no, yeesiesie na yɛayɛ no krɔnkrɔn; na, hwɛ ɔwowɔ EWURADZE n'afɔrmbukyia no enyim.
20. Nna ɔhen Hezekia soɛɛr ahanamakye, na ɔboaboaa kurow no mu asafohemfo no ano, na osii mu kɔr EWURADZE ne fie.
21. Na wɔdze anantwisaa esuon, na nguannyin esuon, na nguambaa esuon, na mpɔnkyenyin esuon, bae wɔ ahenman no na krɔnkrɔnbea no na Juda ho bɔn ho afɔr ntsi. Na ɔhyɛɛ Aaron ne mba asɔfo no dɛ wɔmfa mbɔ afɔr wɔ EWURADZE n'afɔrmbukyia no do.
22. Na wokunkum anantwisaa no, na asɔfo no sɔɔw bɔgya no, na wɔdze petsee afɔrmbukyia no do: na wokunkum nguannyin no, na wɔdze bɔgya no petsee afɔrmbukyia no do: wokunkum nguambaa no so, na wɔdze bɔgya no petsee afɔrmbukyia no do.
23. Na wɔdze bɔn ho afɔr mpɔnkyenyin piin ɔhen no na mboanofo no enyim; na wɔdze hɔn nsa guguu hɔn do:
24. na asɔfo no kunkum hɔn, na wɔdze hɔn bɔgyaa no yɛɛ bɔn ho afɔr guu afɔrmbukyia no do, dɛ wɔdze repata ama Israel nyinara: osiandɛ ɔhen no hyɛɛ dɛ ɔhyew afɔr na bɔn ho afɔr no wɔmbɔ mma Israel nyinara.
25. Na ɔdze Levifo no gyinagyinaa EWURADZE ne fi no mu, wɔdzedze nkasaa, nye mbɛntasanku, na ɔnye nsankutsen, dɛ mbrɛ David na ɔhen n'adzehunyi Gad, na nkɔnhyɛnyi Natan mbrasɛm no tse: na mbrasɛm no fi EWURADZE hɔ ɔnam no nkɔnhyɛfo do.
26. Nna Levifo no dzedze David n'adwontow ndzɛmba no gyinagyinae, na asɔfo no so dzedze mbɛn.
27. Na Hezekia hyɛɛ dɛ wɔmbɔ ɔhyew afɔr wɔ afɔrmbukyia no do. Na aber a ɔhyew afɔr no hyɛɛ ase no, nna EWURADZE no ndwom no, na ntotorobɛnto ɔnye Israelhen David n'asanku ndzɛmba no so hyɛɛ ase.
28. Na mboanofo no nyinara kotokotowee na adwontofo no toow ndwom, na mbɛnhɛmfo no hɛnee; iyi nyinara do araa dze kodur dɛ wowiee ɔhyew afɔr no bɔ.
29. Na aber a wowiee afɔr no bɔ no, nna ɔhen no na hɔn a wohun hɔn wɔ ne nkyɛn no nyinara, bobɔɔ hɔn mu adze sɔree.
30. Nkyii so ɔhen Hezekia na asafohemfo no hyɛɛ Levifo no dɛ wɔmfa David, na adzehunyi Asaf nsɛm no nyi EWURADZE ayɛw. Na wɔdze enyigye yii ayɛw, na wɔbobɔɔ hɔn tsir adze sɔree.
31. Nna Hezekia buae see dɛ, Afei hom etu homho esi nkyɛn ama EWURADZE, hom ntwe mpin, na hom mfa okum afɔr na aseda afɔr mbra EWURADZE fie. Na mboanofo no dze okum afɔr na aseda afɔr bae; na dodow a wɔwɔ ayamuyi akoma no dze ɔhyew afɔr bae.
32. Na ɔhyew afɔr a mboanofo no dze bae no n'ano si anantwisaa eduosuon, nguannyin ɔha, na nguambaa ahaenu: iyinom nyinara wɔdze bɔbɔɔ EWURADZE ɔhyew afɔr.
33. Na etuhoakyɛ ndzɛmba no yɛ anantwi ahaesia na nguan mpemebiasa.
34. Na asɔfo no dze hɔn ho suar dodow, ma dɛm ntsi woenntum enngua ɔhyew afɔr no nyinara: dɛm ntsi hɔn nuanom Levifo no boaa hɔn araa kodur dɛ wowiee edwuma no, na eso okodur dɛ asɔfo no yɛɛ hɔn ho krɔnkrɔn: osiandɛ Levifo no wɔtsen wɔ akoma mu dodow na wɔyɛɛ hɔnho krɔnkrɔn seen asɔfo no.
35. Na eso ɔhyew afɔr no dɔɔ so piigyan, nye asomdwee afɔr ho seradze no, na ɔnye ɔnom afɔr a ɔka ɔhyew afɔr biara ho no no. Nna wɔhyehyɛɛ EWURADZE fie ɔsom no pɛpɛɛpɛr.
36. Na Hezekia na ɔman no nyinara, hɔn enyi gyee, osian dza Nyankopɔn esiesie ama ɔman no ntsi: osiandɛ adze no wɔyɛɛ no ntsɛmdo.

## Tsir 30

1. Na Hezekia somae ma wɔkɔr Israel na Juda nyinara do, na ɔkyerɛkyerɛɛw nwoma so kɛmaa Efraim na Manaasɛ, dɛ wɔmbra EWURADZE fie wɔ Jerusalɛm, mbedzi apaho no mma EWURADZE, Israel Nyankopɔn no.
2. Na ɔhen no, na n'asafohemfo na mboanofo a wɔwɔ Jerusalɛm nyinara faa apam, dɛ wobedzi apaho no wɔ bosoom a otsia ebien no mu.
3. Woenntum enndzi no ne ber no mu, osiandɛ nna asɔfo no nnyae nnyɛɛ hɔnho krɔnkrɔn ma wɔnndɔɔ so, nkyii so ɔman no nnhyiahyiaa hɔnho nnkehyiaa Jerusalɛm.
4. Na asɛm no sɔɔ ɔhen no na mboanofo no nyinara enyi.
5. Nna wɔhyɛɛ mbra pintsinn dɛ wɔmbɔ dawur wɔ Israel nyinara mu, mfi Beer-seba araa nkodu Dan, dɛ wɔmbra mbedzi apaho no mma EWURADZE, Israel Nyankopɔn no wɔ Jerusalɛm: osiandɛ nna wonndzii no nyimpa dodow kɛse dɛm yi dɛ mbrɛ wɔakyerɛw no.
6. Nna ɔman nwoma asoafo no dze nwoma no a ofi ɔhen no na n'asafohemfo no hɔ no sii mu kɔree kekyiin Israel na Juda nyinara mu, na dɛ mbrɛ ɔhen no ne mbrasɛm no tse, dɛ, Hom Israelmba, hom nsan mbra EWURADZE, Abraham, Isaak, na Israel Nyankopɔn no, nkyɛn, ma ɔno so aasan aba nkaa a wofii nsa guanee wɔ hom mu no a wofii Asiria ahemfo nsamu firii no nkyɛn.
7. Na mma hom nnyɛ dɛ hom egyanom, na hom nuanom a wɔfoom EWURADZE, hɔn egyanom Nyankopɔn, ma ogyaa hɔn mu maa ɔsɛɛ, dɛ mbrɛ hom hu yi.
8. Afei mma hom nnyɛ asoɔdzenfo dɛ mbrɛ hom egyanom yɛe; mbom hom ngyaa homho mma EWURADZE, na hom nkɛhɛn no krɔnkrɔnbea a ɔayɛ no krɔnkrɔn daa no, na hom nsom EWURADZE hom Nyankopɔn, ma n'ebufuhyew no mfi hom do mfir.
9. Na sɛ hom san ba EWURADZE nkyɛn a, hom nuanom na hom mba benya mbɔbɔrhu wɔ hɔn a wɔfaa hɔn ndɔmmum no enyim, na wɔasan aba asaase yi do bio: na EWURADZE hom Nyankopɔn yɛ ɔdomfo na mbɔbɔrhufo, na onnkeyi n'enyi efi hom do, sɛ hom san ba ne nkyɛn a.
10. Nna ɔman nwoma asoafo no twaa mu fi kurow mu kɔr kurow mu dze faa Efraim na Manaasɛ man mu araa dze kodur Zebulun: na wɔseresereew hɔn, na wosii hɔn atwetwe.
11. Naaso binom a wofi Aser na Manaasɛ na Zebulun mu brɛɛ hɔnho adze, na wɔbaa Jerusalɛm.
12. Juda mu so Nyankopɔn ne nsa baa hɔ dɛ ɔrema hɔn akoma kor, dɛ wondzi ɔhen no na asafohemfo no mbrasɛm a wɔnam EWURADZE n'asɛm do hyɛe no do.
13. Na nkorɔfo piinara behyiae wɔ Jerusalɛm dɛ wɔrebɛhyɛ epitsi fa no wɔ bosoom a otsia ebien no mu, dɔm kɛsenara.
14. Na wɔsoɛree yiyii afɔrmbukyia a ɔwɔ Jerusalɛm no, na eduhuamhyew afɔrmbukyia no nyinara so woyiyii, na wɔkɔtowee guu ɔwora Kidron mu.
15. Nna wokunkum apaho no wɔ bosoom a otsia ebien no ne da a otsia duanan no: na asɔfo no na Levifo no enyi toe, na wɔyɛɛ hɔnho krɔnkrɔn, na wɔdze ɔhyew afɔr baa EWURADZE ne fie.
16. Na wokegyinagyinaa hɔn gyinabew wɔ hɔn kyenan do, dɛ mbrɛ Nyame nyimpa Moses mbra no tse: asɔfo no dze bɔgya no a wɔgyee no wɔ Levifo no nsamu no petsee.
17. Osiandɛ dodowara wɔ bagua no mu a wɔnnyɛɛ hɔnho krɔnkrɔn: dɛm ntsi Levifo no na ɔdaa hɔn do dɛ wokuku apaho no dze ma obiara a no ho nntsew, ma wɔaayɛ hɔn krɔnkrɔn ama EWURADZE.
18. Na ɔman no mu nyimpa dodow, mekyerɛ nyimpa pii, Efraim na Manaasɛ, Isakar na Zebulun mu ɔdodowara nntseew hɔnho, naaso wokwetsiir dza wɔakyerɛw no dzii apaho no. Na Hezekia bɔɔ mpaa maa hɔn see dɛ, EWURADZE pa no mfa nkyɛ obiara
19. a oesiesie n'akoma dɛ ɔrohwehwɛ Nyankopɔn, EWURADZE no, n'egyanom Nyankopɔn no, kaansa wɔnntseew noho dɛ mbrɛ krɔnkrɔnbea ahoguar no tse mpo a.
20. Na EWURADZE tsiee Hezekia, na ɔbɔɔ ɔman no esu.
21. Na Israelmba a wohun hɔn wɔ Jerusalɛm no, dze enyigye kɛse hyɛɛ epitsi fa no nda esuon: na Levifo no na asɔfo dze asanku ndzɛmba dzendzen toow ndwom dze yii EWURADZE ayɛw daa daa.
22. Na Hezekia kasaa akomatɔyamu mu kyerɛɛ Levifo no nyinara a wonyim EWURADZE no som ho nyansa yie. Nna wodzidzii wɔ afahyɛ no ase nda esuon no, wɔbobɔɔ asomdwee afɔr, na wɔkamfoo EWURADZE, hɔn egyanom Nyankopɔn no.
23. Na bagua no nyina faa apam dɛ wobedzi nda esuon fofor so: na wɔdze enyigye dzii nda esuon so bio.
24. Na Judahen Hezekia maa bagua no afɔrbɔdze anantwisaa apem na nguan mpemesuon; na asafohemfo no so maa bagua no anantwisaa apem na nguan mpemdu: na asɔfo dodowara yɛɛ hɔnho krɔnkrɔn.
25. Na Juda bagua no nyinara, nye asɔfo na Levifo no, na dɔm no a wofi Israel bae no nyinara, na ahɔho a wofi Israel asaase do bae no, na hɔn a wɔtse Juda no, enyi gyee.
26. Nna enyigye kɛse baa Jerusalɛm: osiandɛ ofi Israelhen David ne ba Solomon n'aber do no, ne saso mmbaa pɛn wɔ Jerusalɛm.
27. Nna asɔfo na Levifo no soɛree na wohyiraa ɔman no: na wɔtsee hɔn ndze, na hɔn mpaabɔ dur ne tsenabea krɔnkrɔn, mekyerɛ ɔsor.

## Tsir 31

1. Afei aber a wowiee iyi nyinara no, Israel nyinara a wohun hɔn no fiir edzi kɔr Juda nkurow no mu, na wokobubuu edum no mu esinesin, na wotwitwaa Aserim no, na wodwuruuw mbea sorɔnsorɔm, na afɔrmbukyia no wɔ Juda na Benjamin nyinara, wɔ Efraim na Manaasɛ mu so, kodur dɛ wɔsɛɛ ne nyinara. Nna Israelmba no nyinara sanee, nyimpa biara kɔr n'enyadze mu, wɔ hɔnankasa hɔn nkurow mu.
2. Na Hezekia hyehyɛɛ asɔfo na Levifo nkyekyɛmu no dɛ mbrɛ hɔn nkyekyɛmu tsetsee, nyimpa biara dɛ mbrɛ no som tse, asɔfo no na Levifo no nyina, dze maa ɔhyew afɔr na asomdwee afɔr, dɛ wɔnsom na wɔnda ase, na wonyi ayɛw wɔ EWURADZE ne nseraban aponkɛse no mu.
3. Eso ɔhyɛɛ ɔhen no ne kyɛpɛn a ofi n'ahodze mu dze maa ɔhyew afɔr no, ɔnye dɛ, anapa na ewimbir ɔhyew afɔr no dze, na ahomgyeda, na abosoom fofor, na afahyɛ a wɔahyehyɛ, ɔhyew afɔr no dze, dɛ mbrɛ wɔakyerɛw no wɔ EWURADZE ne mbra nwoma no mu no.
4. Nkyii so ɔhyɛɛ nkorɔfo a wɔtse Jerusalɛm no dɛ wɔmfa asɔfo no na Levifo no hɔn kyɛfa no mma, ma wɔdze hɔnho aama EWURADZE ne mbra no., #Nka 18.12-13
5. Na ntsɛmara a mbrasɛm no tahyee ara nna Israelmba no dze eburow, na nsa, na ngo, na ewo, na haban mu ndɔbaa nyinara mu nduadzewakan piigyan bae; na adze nyinara mu ebupɛn du du no so wɔdze baa piigyan.
6. Na Israel na Judamba a wɔtsetse Juda nkurow mu no, hɔn so wɔdze anantwi na nguan mu ebupɛn du du, na ndzɛmba krɔnkrɔn a wɔayɛ no krɔnkrɔn ama hɔn EWURADZE Nyankopɔn no ebupɛn du du no bae, na wɔdze guu hɔ ekuwekuw.
7. Bosoom a otsia ebiasa no mu na wɔhyɛɛ ase dɛ wɔrotow ekuwekuw no ne fapem, na wowiei wɔ bosoom a otsia esuon no mu.
8. Na aber a Hezekia na asafohemfo no bae bohun ekuwekuw no, nna wohyiraa EWURADZE, na ne man Israel.
9. Nna Hezekia bisaa asɔfo na Levifo no ekuwekuw no ho asɛm.
10. Na ɔsɔfopanyin Azaria a ofi Zadok fie no, obuae see dɛ, Ofitsi dɛ ɔman no hyɛɛ ase dɛ wɔdze ayɛyɛdze reba EWURADZE ne fie no, yeedzidzi amee, na yeegyaa pii osiandɛ EWURADZE ehyira ne man; na dza ɔkae no nye fiadze kɛse yi.
11. Nna Hezekia hyɛɛ dɛ wonsiesie mpia wɔ EWURADZE ne fi no mu; na wosiesiei.
12. Na wɔdze ayɛyɛdze no, na ebupɛn du du no, na ndzɛmba krɔnkrɔn bɛhyɛɛ mu wɔ nokwar mu ara: na Levinyi Konania na ɔyɛ ɔpanyin wɔ do, na no nua Simei dzi hɔ.
13. Na Jehiel, Azazia, Nahat, Asahel, Jerimot, Jozabad, Eliel, Ismakia, Mahat, na Benaia nye ahwɛdofo wɔ Konania na no nua Simei nsaadze, dɛ mbrɛ ɔhen Hezekia, na Nyankopɔn ne fie do ɔpanyin Azaria hyehyɛe no.
14. Na Levinyi Imna ne ba Kore, boka kuropon ano ɔhwɛfo no, na ɔhwɛ Nyankopɔn n'ayamuyi ayɛyɛdze no do, dɛ ɔdze EWURADZE afɔrbɔdze, na krɔnkrɔndze mu adzekrɔnkrɔn no bɛma.
15. Na ɔno n'ase na Eden, na Miniamin, na Jesua, na Semaia, Amaria, na Sekania wɔ, wɔ asɔfo nkurow no mu, wɔ hɔn nokwardzi edwuma mu, dɛ wɔdze bɛma hɔn nuanom dɛ mbrɛ nkyekyɛmu no tsetsee no, ɔkɛse dze tse dɛ ekumaba dze:
16. ɔsor hɔn a wɔkaan hɔn mbarimba ananakan do a, ofi hɔn a woedzi mfe ebiasa do dze rokɔ no, mekyerɛ obiara a ɔhɛn EWURADZE ne fie, dɛ mbrɛ da biara n'edwuma regye, dɛ wɔbɔsom wɔ hɔn ahwɛdodze mu dɛ mbrɛ hɔn nkyekyɛmu tsetsee no;
17. na asɔfo no mu hɔn a wɔkaan hɔn ananakan do dɛ mbrɛ hɔn egyanom efiefi tsetsee, na Levifo no so ofi hɔn a woedzi mfe eduonu do dze rokɔ no, wɔ hɔn ahwɛdodze mu wɔ hɔn nkyekyɛmu do;
18. na hɔn mbofraba, hɔn yernom, na hɔn mbabanyin, na hɔn mbabaa nyinara mu hɔn a wɔkaan hɔn ananakan do, wɔ mboanofo no nyinara mu: na hɔn nokwardzi edwuma no mu na wɔtseew hɔnho wɔ krɔnkrɔndze ho:
19. eso Aaronmba asɔfo no a wɔwɔ hɔn nkurow no mfikyisaase do nhaban mu no, mbarimba a wɔabobɔ hɔn edzin, wɔwɔ kurow biara mu nkorkor, dɛ wɔmfa kyɛpɛn mma asɔfo no mu mbanyin, na hɔn a wɔkaan hɔn ananakan do wɔ Levifo no mu no nyinara.
20. Na dɛm na Hezekia yɛe no wɔ Juda nyinara mu; na ɔyɛɛ dza oye na ɔtsen na ɔyɛ nokwar wɔ n'EWURADZE Nyankopɔn enyim.
21. Na edwuma biara a ɔhyɛɛ ase wɔ Nyankopɔn ne fie ɔsom no mu, na mbra no mu, na mbransɛm no mu, dɛ ɔrohwehwɛ ne Nyankopɔn no, ɔdze n'akoma nyina yɛe, na osii no yie.

## Tsir 32

1. Dɛm nokwardzi na dwuma pa a Hezekia na ɔman no dzii yi ekyir no, Asiriahen Senakerib bae na ɔbɛhɛɛn Juda, na ɔkyeer nsera wɔ kurow a wɔabobɔ ho ban no do, na ɔdween dɛ ɔbɛgye ama noho.
2. Na aber a Hezekia hun dɛ Senakerib aba, na oesua dɛ ɔnye Jerusalɛm robɔko no,
2CH.32.3, nna ɔnye ne mbapɔmba na ne mbarimba akatakyi faa apam dɛ wobesiw nsunyiwa a ɔwowɔ kurow no ekyir no; na wɔboaa no.
4. Nna nkorɔfo pii behyiae, na wosisiiw nsunyiwa no nyinara, na ɔwora no a ɔpem da asaase no ne finimfin no, dɛ, Ɔbɛyɛ dɛn na Asiria ahemfo bɛba ebohu nsu pii?
5. Na ɔhyɛɛ dzen, na ɔtoow fasu a ebubu no nyinara, na ɔmaa do kodur aban atsentsen no ho, na fasu fofor so wɔ kurow no ekyir, na ɔhyɛɛ Millo dzen wɔ David kurow mu, na ɔyeyɛɛ akodze na akyɛm piigyan.
6. Na ɔdze ɔsa mu asafohemfo sisii ɔman no do, na ɔpoon hɔn behyiaa ne nkyɛn wɔ kurow no no kuropon ano gua no do, na ɔkasaa akomatɔmu mu kyerɛɛ hɔn, dɛ,
2CH.32.7, Hom nhyɛ homho dzen na hom nya akokodur, mma hom nsuro na eso hom abaw mu nntu wɔ Asiriahen no, na eso nyimpadodow a wɔka no ho no ntsi: osiandɛ nyia ɔwɔ hɛn nkyɛn no yɛ ɔkɛse sen nyia ɔka no ho.
8. Ɔno dze honam abasa na ɔnye no wɔ hɔ; na hɛn dze, hɛn EWURADZE Nyankopɔn na ɔnye hɔn wɔ hɔ dɛ ɔbɔboa hɛn, na ɔaako hɛn ko ama hɛn. Nna ɔman no dze hɔnho tweer Judahen Hezekia ne nsɛm no.
9. Iyi ekyir no Asiriahen Senakerib somaa no nkowaa ma wɔbaa Jerusalɛm, (afei nna ɔnoara wɔ Lakis ho, na n'etumfo nyinara so ka no ho, ) Judahen Hezekia na Juda nyinara a wɔwɔ Jerusalɛm no nkyɛn, dɛ,
2CH.32.10, Mbrɛ Asiriahen Senakerib se nye yi, Ebɛnadze do na hom enyi da, ma hom retsena ntuae yi mu wɔ Jerusalɛm yi?
11. Ana nnyɛ ndaadaa na Hezekia redaadaa hom, ma ɔdze hom ahyɛ owu nsa wɔ ɔkɔm na nsukɔm mu, dɛ, Hɛn EWURADZE Nyankopɔn beyi hɛn efi Asiriahen no nsamu no bi a?
12. Ana nnyɛ ɔnoara Hezekia yi bi na oeyiyi ne mbea sorɔnsorɔm na n'afɔrmbukyia no, na ɔahyɛ Juda na Jerusalɛm, dɛ, Afɔrmbukyia kor enyim na hom nsɔr, na no do na hom nhyew eduhuam no bi a?
13. Ana hom nnyim dza emi na m'egyanom dze ayɛ asaase do aman nyinara no? Ana asaase do amanaman hɔn enyame no nam kwan biara do tumii gyee hɔn asaase no wɔ me nsamu a?
14. Amanaman no a m'egyanom sɛɛ hɔn pasapasa no mu enyame nyinara mu woana na otumii gyee ne man fii me nsamu, na hom, hom Nyankopɔn no botum agye hom efi me nsamu yi?
15. Dɛm ntsi afei mma hom mma Hezekia nnsisi hom, na eso ɔnndaadaa hom dɛm, nkyii so mma hom nngye no nndzi: osiandɛ ɔman anaa ahenman biara mu nyame biara enntum anngye ne man emmfi me nsamu, na m'egyanom nsamu: na ankantam hom Nyankopɔn! Ɔno na ɔrebɛgye hom efi me nsamu anaa?
16. Na no nkorɔfo no so kasaa pii dze tsiaa EWURADZE Nyankopɔn na wɔdze tsiaa n'akowaa Hezekia.
17. Ɔkyerɛkyerɛɛw nwoma so dze bɛyeyaaw EWURADZE, Israel Nyankopɔn no, na ɔkasaa tsiaa no, dɛ, Dɛ mbrɛ asaase no amanaman a wɔanngye hɔn man emmfi me nsamu no tse no, mbrɛ eso Hezekia ne Nyankopɔn no renngye ne man mmfi me nsamu ara nye no.
18. Na wɔdze ndze kɛse tseaa mu wɔ Jewfo kasaa mu frɛɛ Jerusalɛm nkorɔfo a wɔwɔ fasu no do no, dɛ worupuw hɔn ma wɔabɔ hu; ama wɔaagye kurow no.
19. Na wɔkasaa Jerusalɛm Nyankopɔn no ho, tse dɛ, asaase do aman enyame no a wɔyɛ nyimpa nsaano edwuma no ho.
20. Na ɔhen Hezekia, na Amoz ne ba nkɔnhyɛnyi Isaia, bɔɔ mpaa wɔ iyi ntsi, na wosui frɛɛ ɔsor.
21. Na EWURADZE somaa ɔbɔfo bi a okotwitwaa Asiriahen no ne nseraban mu mbarimba akatakyi a wɔyɛ ndam, na mbapɔmba no, na asafohemfo no nyinara. Nna Asiriahen no dze enyimguase sanee kɔr nankasa n'asaase do. Na ɔkɔr ne nyame fie no nna hɔn a wofi nankasa ne yafun mu no bi dze afona kum no wɔ hɔ.
22. Dɛm na EWURADZE gyee Hezekia na Jerusalɛm atsefo no nkwa fii Asiriahen Senakerib, na nyimpa nkaa no nyinara nsamu, na ɔmaa hɔn ho tɔɔ hɔn wɔ afa beebiara.
23. Na dodowara dze akyɛdze brɛɛ EWURADZE wɔ Jerusalɛm, na ndzɛmba a ɔsom bo brɛɛ Judahen Hezekia: ma dɛm ntsi ofitsi ber no na wohuhoor no wɔ amanaman nyinara enyi do.
24. Nda no mu Hezekia yaar owuyar: na ɔbɔɔ mpaa maa EWURADZE; na ɔkasaa kyerɛɛ no, na ɔmaa no asɛnkyerɛdze.
25. Mbom Hezekia annhyɛ ananmu dɛ mbrɛ yie a wɔyɛe maa no no tse; na n'akoma maa noho do: dɛm ntsi ebufuw baa ɔnoara, na Juda na Jerusalɛm do.
26. Naaso Hezekia brɛɛ noho adze wɔ n'akoma ne ntsɛn no ho, ɔno na Jerusalɛm atsefo nyinara, ma dɛm ntsi EWURADZE n'ebufuw no ammba hɔn do wɔ Hezekia ne nda no mu.
27. Na Hezekia nyaa ahonyadze na enyidzi kɛse mbordo: na ɔyɛɛ ndzekoradzebea maa dwetɛ, na sika, na abo a ɔsom bo, na nduhuam, na akyɛm, na ndzɛmbandzɛmba pa nyinara;
28. adzekoradze adan so dze maa eburow na nsa na ngo ndɔbaa; na mbowadan dze maa fiembowa ahorow nyinara, na nguamban mu nguankuw.
29. Nkyii so ɔkyekyeer nkurow maa noho, na onyaa nguankuw na anantwikuw piigyan: na Nyankopɔn maa no ahodze pii.
30. Na ɔnoara Hezekia yi ara so na osiiw Gihon nsu etsifi nsunyiwa no ano, na ɔdze nsu no nam daadze ase tɔnn baa David kurow no n'anee afamu. Na Hezekia yɛɛ prɔmprɔm wɔ dza ɔyɛe nyinara mu.
31. Mbom ber Babilɔn mbapɔmba abɔfoe a wɔsomaa hɔn ma wɔkɔr ne nkyɛn dɛ wonkebisa anwanwadze a wɔyɛɛ no wɔ asaase no do no ho asɛm no bae no, Nyankopɔn gyaa no dɛ ɔdze rosɔ no ahwɛ, ama oeehu dza ɔwɔ n'akoma mu nyinara.
32. Afei Hezekia no ho nsɛm nkaa no, na ne ndzeyɛɛ pa, hwɛ, wɔakyerɛw no wɔ Amoz ne ba nkɔnhyɛnyi Isaia n'enyido adzehu no mu wɔ Juda na Israel ahemfo nwoma no mu.
33. Na Hezekia kɔr ne nsamankyir, na wosiee no wɔ David ne mba asamandan mu afowee: na Juda na Jerusalɛm man no nyinara yɛɛ no enyidzi wɔ no wu mu. Na ne babanyin Manaasɛ dzii hen wɔ n'ananmu.

## Tsir 33

1. Aber a Manaasɛ hyɛɛ ase dɛ oridzi hen no nna oedzi mfe duebien; na odzii hen mfe eduonum enum wɔ Jerusalɛm.
2. Na ɔyɛɛ dza omuo wɔ EWURADZE enyi do, dɛ mbrɛ wiadzefo a EWURADZE tuu hɔn fii Israelmba enyim no hɔn ndzeyɛɛ no tse.
3. Osiandɛ osii mbea sorɔnsorɔm a n'egya Hezekia bubui gui no bio; na osisii afɔrmbukyia dze maa Baalim no, na ɔyɛɛ Aserot, na ɔsɔɔr wimu ndzɛmba nyinara, na ɔsoom hɔn.
4. Na osisii afɔrmbukyia wɔ EWURADZE fie a EWURADZE kaa ho asɛm dɛ, Jerusalɛm na me dzin bɛtsena hɔ daa no, mu.
5. Na osisii afɔrmbukyia dze memaa sor dɔm nyinara wɔ EWURADZE fie abangua ebien no do.
6. Eso ɔhyeew ne mba wɔ ogya mu bɔɔ afɔr wɔ Hinom ne ba bɔnsa no mu: na ɔyɛɛ akɔmfodze, na ɔkyeer nkaber, na odzii esumansɛm, na ɔnye asamamfrɛfo na abayifo yɛe: ɔbɔɔ mbusu pii wɔ EWURADZE enyi do dze yii no ebufuw.
7. Na ɔdze bosom no ne honyi a oesian a ɔyɛe no sii Nyankopɔn ne fi no mu, dza Nyankopɔn kaa ho asɛm kyerɛɛ David na ne ba Solomon dɛ, Ofi yi mu na Jerusalɛm a masan mu meyi no wɔ Israel ebusuakuw ebusuakuw nyinara mu no mu, na medze me dzin mobɔto daa no a:
8. nkyii so meremma Israel hɔn anan nntu mmfi asaase a mahyehyɛ ama hom egyanom no do bio; sɛ wɔrodwen do ara reyɛ dza medze ahyɛ hɔn no nyinara a, mekyerɛ mbra na nhyehyɛɛ na ahyɛdze no a ɔnam Moses ne nsa do no a.
9. Na Manaasɛ yɛɛ Juda na Jerusalɛm mba no ma wɔfomee, ma dɛm ntsi wɔbɔɔ mbusu dodow seen amanaman a EWURADZE sɛɛ hɔn wɔ Israelmba enyim no.
10. Na EWURADZE kasaa kyerɛɛ Manaasɛ na ne man: naaso woenntsie.
11. Dɛm ntsi EWURADZE maa Asiriahen dɔm do asafohemfo no baa hɔn do, na wɔdze nkɔtɔkorba kyeer Manaasɛ, na wɔdze mpokyerɛ too no, na wɔdze no kɔr Babilɔn.
12. Na aber a ɔwɔ ahohiahia mu no nna ɔhwehwɛɛ n'EWURADZE ne Nyankopɔn, na ɔbrɛɛ noho adze kɛsenara wɔ n'egyanom Nyankopɔn no enyim.
13. Na ɔbɔɔ mpaa maa no; na Nyankopɔn tsiee n'akyɛpa, na ɔtsee no nkotoserɛ no, na ɔdze no sanee baa n'ahendzi no mu bio wɔ Jerusalɛm. Nna Manaasɛ hun dɛ EWURADZE no, ɔno nye Nyankopɔn.
14. Afei iyi ekyir no ɔtoow David kurow no ekyir fasu, wɔ Gihon n'anee afamu, wɔ bɔnsa no mu, mekyerɛ edze rokɔ enam kuropon no n'ahɛnee; na ɔdze bɔɔ Ofel ho aprɔw, na ɔmaa do ma ɔkrɔɔn kɛsenara: na ɔdze asafohemfo a wɔyɛ ndam guguu Juda nkurow a wɔabobɔ ho ban nyinara mu.
15. Na oyiyii enyame nana no, na abosom no fii EWURADZE ne fi no mu, na afɔrmbukyia nyinara a osisii no wɔ EWURADZE ne fie bepɔw do, na Jerusalɛm no nyinara, na ɔdze fii kurow no mu kɔtotowee gui.
16. Na osii EWURADZE n'afɔrmbukyia no, na ɔbobɔɔ asomdwee afɔr na ndaase afɔr, na ɔhyɛɛ Juda dɛ wɔnsom EWURADZE, Israel Nyankopɔn no.
17. Naaso ɔman no daa ho ara bɔɔ okum afɔr wɔ mbea sorɔnsorɔm no do, na hɔn EWURADZE Nyankopɔn ara nko na wɔdze maa no.
18. Afei Manaasɛ no ho asɛm nkaa no, na ne mpaa a ɔbɔe maa ne Nyankopɔn, na adzehufo a wɔkasaa kyerɛɛ no wɔ EWURADZE, Israel Nyankopɔn dzin mu no, hwɛ, wɔakyerɛw no wɔ Israel ahemfo ho nsɛm no mu.
19. Eso ne mpaabɔ, na mbrɛ Nyankopɔn sii na otsiee n'akyɛpa no, na no bɔn na ne mbrato nyinara, na fakor mbrɛ ɔtotoow mbea sorɔnsorɔm, na osisii Aserim, na osiaan ehonyi no, ansaana ɔrebrɛ noho adze no: hwɛ, wɔakyerɛw no wɔ Hozai n'abakɔsɛm no mu.
20. Nna Manaasɛ kɔr ne nsamankyir, na wosiee no wɔ nankasa ne fie: na ne babanyin Amon dzii hen wɔ n'ananmu.
21. Aber a Amon hyɛɛ ase dɛ oridzi hen no nna oedzi mfe eduonu ebien; na odzii hen mfe ebien wɔ Jerusalɛm.
22. Na ɔyɛɛ dza omuo wɔ EWURADZE enyi do, dɛ mbrɛ n'egya Manaasɛ yɛe: na Amon bɔɔ okum afɔr dze maa ehonyi a woesian a n'egya Manaasɛ yɛe no, na ɔsoom hɔn.
23. Na ɔammbrɛ noho adze wɔ EWURADZE enyim, dɛ mbrɛ n'egya Manaasɛ brɛɛ noho adze no; na ɔnoara Amon yi mbom foom mbordo.
24. Na no nkowaa paam ne tsir do, na wokum no wɔ nankasa ne fie.
25. Na asaase no do nkorɔfo no kunkum hɔn a wɔpaam ɔhen Amon ne tsir do no nyinara; na asaase no do nkorɔfo no hyɛɛ ne babanyin Josia ɔhen wɔ n'ananmu.

## Tsir 34

1. Aber a Josia hyɛɛ ase dɛ oridzi hen no nna oedzi mfe awɔtwe; na odzii hen mfe eduasa biako wɔ Jerusalɛm.
2. Na ɔyɛɛ dza ɔtsen wɔ EWURADZE n'enyiwa do, na ɔnantseew n'egya David n'akwan do, na ɔanndan ammfa nkyɛn annkɔ enyimfa anaa abankum.
3. Na n'ahendzi mu afe a otsia awɔtwe no a ɔda ho yɛ abofra no, nna ɔhyɛɛ ase dɛ ɔrohwehwɛ n'egya David ne Nyankopɔn no n'ekyir kwan: na afe a otsia duebien no mu no nna ɔhyɛɛ ase dɛ ɔretsew Juda na Jerusalɛm ho efi mbea sorɔnsorɔm, na Aserim, na ehonyi a woesian na ehonyi a woegu no ho.
4. Na wodwuruuw Baalim n'afɔrmbukyia no wɔ n'enyim; na ewia ehonyi no a osisi do wɔ sor no, otwitwae gui; na Aserim na ehonyi a woesian, na ehonyi a woegu no, obubuu no esinesin, na ɔyɛɛ no huntuma, na ɔtowee petsee hɔn a wɔbɔɔ afɔr maa hɔn no hɔn ndakamona no do.
5. Na ɔhyeew asɔfo no hɔn mbiew no wɔ hɔn afɔrmbukyia no do, na ɔtseew Juda na Jerusalɛm ho.
6. Na dɛmara so na ɔyɛɛ no wɔ Manaasɛ na Efraim na Simeon nkurow do, araa dze kodur Naftali, wɔ hɔn amamfo do hyiae.
7. Na odwuruuw afɔrmbukyia no, na osiiw Aserim, na ehonyi a woesian no huntuhuntu, na otwitwaa ewia ehonyi no nyinara gui wɔ Israel asaase no nyinara mu, na ɔsanee baa Jerusalɛm.
8. Afei n'ahendzi no mu afe a otsia duawɔtwe no mu, aber a ɔtseew asaase no, na ofi no ho no, ɔsomaa Azalia ne ba Safan, na kurow no mu ambrado Maaseia, na Joahaz ɔsɛnkaafo no ne ba Joa, dɛ wɔnkɔ nkesiesie EWURADZE ne Nyankopɔn ne fi no.
9. Na wɔbaa ɔsɔfopanyin Hilkia nkyɛn, na woyii sika no a wɔdze baa Nyankopɔn fie a Levifo, abowanoahwɛfo no, wɔagyegye no wɔ Manaasɛ na Efraim, na Israel nkaa no nyinara, na Juda na Benjamin, na Jerusalɛmfo no hɔ no, mae.
10. Na wɔdze hyɛɛ edwumayɛfo a wɔyɛ EWURADZE ne fi do ahwɛfo no nsa; na edwumayɛfo a wɔyɛ EWURADZE ne fie edwuma no dze maa dɛ wɔnsesa ofi no mu, na wommiamia mu;
11. mekyerɛ nduadwimfo na adansifo no na wɔdze maa hɔn, dɛ wɔmfa ntotɔ abo a woetwa, na nsɛwdo ndua, na wɔmfa nyɛ mpuna mma adan no a Juda ahemfo asɛɛ no no.
12. Na mbarimba no yɛɛ edwuma no nokwar mu: na hɔn ahwɛdofo nye Jahat na Obadia, Levifo a wofi Merarimba mu; na Zekaria na Mesullam a wofi Kohatfo mba mu no, dɛ wompiapia no: na Levifo nkaa no, hɔn a wonyim nsanku ndzɛmba mu nyinara.
13. Eso hɔn na wɔhwɛ ndzesoadzefo do, na wopiapia hɔn a wɔyɛ edwuma nyinara wɔ ɔsom ahorow biara mu: na Levifo no mu binom yɛ akyerɛwfo, na mpanyimfo, na mbobowano ahwɛfo.
14. Na aber a woriyi sika a wɔdze aba EWURADZE fie no epue no, nna ɔsɔfo Hilkia hun EWURADZE ne mbra nwoma no a wɔdze nam Moses do mae no.
15. Na Hilkia buae see ɔkyerɛwfo Safan dɛ, Mehu mbra nwoma no wɔ EWURADZE fie. Na Hilkia dze nwoma no maa Safan.
16. Na Safan dze nwoma no kɛmaa ɔhen no, na nkyii so ɔbɔɔ ɔhen no amandzɛɛ dɛ, Dza wɔdze hyɛɛ wo nkowaa nsa no nyinara wɔreyɛ.
17. Na woehue sika a wohun no wɔ EWURADZE fie no, na wɔdze ahyɛ ahwɛdofo no na edwumayɛfo no nsa.
18. Na afei ɔkyerɛwfo Safan kaa kyerɛɛ ɔhen no dɛ, Ɔsɔfo Hilkia dze nwoma bi ama me. Na Safan kenkaan no wɔ ɔhen no enyim.
19. Na ɔbaa dɛ, aber a ɔhen no tsee mbra no ne nsɛm no, ɔtsetseew ne ntar mu.
20. Na ɔhen no hyɛɛ Hilkia, na Safan ne ba Ahikam, na Mika ne ba Abdon, na ɔkyerɛwfo Safan, na ɔhen n'akowaa Asaia, dɛ,
2CH.34.21, Hom nkɔ EWURADZE hɔ ebisa mma emi, na hɔn a wɔaka wɔ Israel na Juda mu no, wɔ nwoma no a woehu no no mu nsɛm no ho: na EWURADZE n'ebufuw a woehue egu hɛn do no ɔso, osiandɛ hɛn egyanom enndzi EWURADZE n'asɛm do, annyɛ dɛ mbrɛ dza wɔakyerɛw no wɔ nwoma yi mu no tse.
22. Nna Hilkia, na hɔn a ɔhen no hyɛɛ hɔn no sii mu kɔr ɔbaa nkɔnhyɛnyi Hulda, ntardohwɛfo Sallum, Tokat ba no, Hasra ba no, ne yer no nkyɛn; (nna ɔtse Jerusalɛm afa a otsia ebien no mu;) na wɔkaa no dɛm kyerɛɛ no.
23. Na ɔsee hɔn dɛ, Mbrɛ EWURADZE, Israel Nyankopɔn se nye yi: Hom nkɛka nkyerɛ ɔbarimba a ɔsomaa hom wɔ me nkyɛn no dɛ,
2CH.34.24, Mbrɛ EWURADZE se nye yi, Hwɛ medze mbusu mebɛba bea yi, na no do mba do, mekyerɛ ndom a wɔakyerɛw no wɔ nwoma a wɔkenkaan no wɔ Judahen no enyim no mu nyinara:
25. osiandɛ wɔapow me, na wɔakɛhyew eduhuam ama enyame fofor, ama wɔdze hɔn nsaano ndwuma nyinara eeyi me ebufuw; dɛm ntsi m'ebufuhyew bohue egu bea yi do, na wonnkodum no.
26. Na Judahen a ɔsomaa hom dɛ wombebisa EWURADZE hɔ adze no dze, mbrɛ hom nse no nye yi, Mbrɛ EWURADZE, Israel Nyankopɔn no se nye yi: Ɔfa nsɛm a atse no ho dze,
2CH.34.27, osiandɛ w'akoma yɛ mberɛw, na ebrɛɛ woho adze wɔ Nyankopɔn enyim, aber a etsee ne nsɛm a otsia bea yi, na no do mba no ho no, na abrɛ woho adze wɔ m'enyim, na atsetsew wo ntar mu, na esu wɔ m'enyim ntsi; mo so metsie wo, EWURADZE na ɔse.
28. Hwɛ, mebɛma akɔ w'egyanom nkyɛn na wɔbɔkora wo akɔ w'adakamona mu asomdwee mu, nkyii so w'enyiwa nnkohu mbusu nyinara a medze reba bea yi, na no do mba no do no. Na wɔbɛkaa asɛm yi kyerɛɛ ɔhen no.
29. Nna ɔhen no somae na wokehyiaa Juda na Jerusalɛm amampanyin no nyinara ma wɔbaa ne nkyɛn.
30. Na ɔhen no, na Juda mbarimba no nyinara na Jerusalɛm mba no nyinara na asɔfo no, na Levifo no, na ɔman no nyinara, akɛse na nkakraba nyina sii mu kɔr EWURADZE fie: na ɔkenkaan ahyɛmu nwoma no a wohun no wɔ EWURADZE fie no no mu nsɛm no nyinara guu hɔn asomu.
31. Na ɔhen no gyinaa ne gyinabew, na odzii ahyɛmu wɔ EWURADZE enyim, dɛ obedzi EWURADZE n'ekyir, na ɔdze n'akoma nyinara, na ɔnye ne kra nyinara edzi ne mbrasɛm, na n'adasesɛm, na n'ahyɛdze a wɔakyerɛw no wɔ nwoma yi mu no do.
32. Na ɔmaa hɔn a wohun hɔn wɔ Jerusalɛm na Benjamin mu nyinara peen do. Na Jerusalɛm mba no yɛɛ dɛ mbrɛ Nyankopɔn, hɔn egyanom Nyankopɔn no, n'ahyɛmu no tse.
33. Na Josia yiyii ekyiwadze no nyinara fii aman a ɔyɛ Israelmba dze no nyinara mu, na ɔmaa hɔn a wohun hɔn wɔ Israel mu no nyinara soom EWURADZE hɔn Nyankopɔn no. Ne nda nyinara mu no woemmfi EWURADZE, hɔn egyanom Nyankopɔn no, n'ekyir dzi no ho emmfir.

## Tsir 35

1. Na Josia dzii apaho wɔ Jerusalɛm maa EWURADZE: na wokunkum apaho no wɔ bosoom a odzi kan no mu da a otsia duanan no mu.
2. Na ɔdze asɔfo no kesisii hɔn ahwɛdodze mu, na ɔhyɛɛ hɔn dzen maa EWURADZE fie ɔsom no.
3. Na ɔsee Levifo no a wɔkyerɛkyerɛɛ Israel nyinara no a wɔyɛ akrɔnkrɔmfo dze ma EWURADZE no dɛ, Hom mfa adaka krɔnkrɔn no mbesi ofi no a David ne ba Israelhen Solomon sii no mu; ɔnnkɛyɛ hom kɔn ho adzesoadze bio: afei hom nsom EWURADZE hom Nyankopɔn, na ne man Israel.
4. Na hom nsiesie hom ho dɛ mbrɛ hom egyanom efiefi tsetsee wɔ hom nkyekyɛmu mu dɛ mbrɛ Israelhen David ne nkyerɛwee, na dɛ mbrɛ ne ba Solomon ne nkyerɛwee no tse.
5. Na hom ngyinagyina bea krɔnkrɔn no do dɛ mbrɛ hom nuanom ɔman no mba no egyanom efiefi mpaapaamu no tsetsee, na wɔmma Levifo egyanom ofi kor nnya kyɛfa kor.
6. Na hom nkuku apaho no, na hom nyɛ homho krɔnkrɔn, na hom nsiesie mfa mma hom nuanom, na wɔnyɛ dɛ mbrɛ EWURADZE n'asɛm a ɔnam Moses nsa do no tse.
7. Na Josia yii nguankuw mu, nguambaa na mpɔnkyemba, dze maa ɔman mba no, dɛ wɔmfa ne nyinara nyeyɛ apaho ayɛyɛdze mma hɔn a wohun hɔn wɔ hɔ no nyinara, no dodow yɛ mpemeduasa, na anantwisaa so mpemebiasa: iyi nyinara fi ɔhen no n'adze mu.
8. Na ne mbapɔmba no so yiyii maa ɔman no, asɔfo no, na Levifo no, ayamuyie mu. Hilkia na Zekaria na Jehiel, Nyankopɔn fie mbapɔmba no, dze apaho afɔrbɔdze nguan mpemebien ahaesia, na anantwi ahaasa maa asɔfo no.
9. Konania so, na Semaia na Netanel, no nuanom no, na Hasabia na Jeiel na Jozabad, Levifo etsitsir no, dze apaho afɔrbɔdze nguan mpemenum, na anantwi ahaenum maa Levifo no.
10. Nna wosiesiee ɔsom no, na asɔfo no gyinagyinaa hɔn gyinabew, na Levifo no so wowɔ hɔn nkyekyɛmu, dɛ mbrɛ ɔhen no ne mbrasɛm no tse.
11. Na wokunkum apaho no, na asɔfo no dze bɔgya no a wɔsɔɔw no hɔn nsamu no petsee, na Levifo no guguaa hɔn.
12. Na woyii ɔhyew afɔr no ma wɔdze aamema dɛ mbrɛ ɔman no mba egyanom efiefi mpaapaamu no tsetsee, dɛ wɔmfa nkɛma EWURADZE, dɛ mbrɛ wɔakyerɛw no wɔ Moses nwoma no mu no. Na wɔyɛɛ anantwi no so dɛmara.
13. Na wɔdze ogya totoo apaho no dɛ mbrɛ mbra no tse: na afɔrbɔdze krɔnkrɔn no, wɔnoaa no wɔ nsenaba, na nkutu, na asɛn mu, na wɔmemaa do kɛmaa ɔman mba no ntsɛmara.
14. Na n'ekyir no wosiesiei maa hɔnho, na asɔfo no; osiandɛ Aaronmba asɔfo no woennya adagyer wɔ ɔhyew afɔr no bɔ na seradze ne hyew ho araa ma okodur adzesaa: dɛm ntsi na Levifo no siesiee bi maa hɔnho, na Aaronmba asɔfo no.
15. Na adwontofo Asafmba no so wɔ hɔn gyinabew dɛ mbrɛ David, na Asaf, na Heman, na ɔhen n'adzehunyi Jedutun, mbrasɛm no tse; na mbobowano ahwɛfo no wowɔ kuropon biara ano: wonnyi dɛ wofi hɔn som mu fir, na hɔn nuanom Levifo no siesiei maa hɔn.
16. Nna wosiesiee EWURADZE no som no nyinara da no ara, dɛ wobedzi apaho no, na wɔabɔ ɔhyew afɔr wɔ EWURADZE n'afɔrmbukyia no do, dɛ mbrɛ ɔhen Josia ne mbrasɛm no tse.
17. Na Israelmba a wohun hɔn wɔ hɔ no dzii apaho no mber no mu, na epitsi afahyɛ no nda esuon.
18. Na woenndzi apaho bi a ɔtse dɛ iyi, wɔ Israel, ofitsi nkɔnhyɛnyi Samuel ne nda no mu; nkyii so Israel ahemfo mu biara enndzi dɛm apaho a ɔtse dɛ mbrɛ Josia, na asɔfo no, na Levifo no, na Juda nyinara na Israel a wohun hɔn wɔ hɔ no, na Jerusalɛm mba no dzii no.
19. Josia n'ahendzi mu afe a otsia duawɔtwe no mu na wodzii apaho yi.
20. Iyi nyinara n'ekyir no, aber a Josia esiesie asɔrfi no, nna Egypthen Neko sii mu kɔr dɛ ɔrokɔko wɔ Karkemis wɔ Eufrates ho: na Josia fiir edzi kehyiaa no.
21. Na ɔsomaa abɔfo wɔ ne nkyɛn, dɛ, Ebɛnadze na menye wo wɔ yɛ, ɔwo Judahen? Mammba wo do ndɛ da yi, na mbom ofi a menye no wɔ akodzi no do a; na Nyankopɔn ahyɛ me dɛ menyɛ no ntsɛm: gyaa dɛ edze woho bɛgyegye mu wɔ Nyankopɔn a ɔka mo ho no ho, mma ɔaannsɛɛ wo.
22. Naaso Josia ammpɛ dɛ ɔdan n'ekyir fi no ho, na mbom ɔsakyeer noho ama ɔnye no aakɔko, na oenntsie Neko ne nsɛm no a ofi Nyankopɔn anomu no, na ɔbae bɔkoe wɔ Megiddo bɔnsa no mu.
23. Na egyentofo no totowee bobɔɔ ɔhen Josia; na ɔhen no see no nkowaa no dɛ, Hom mfa me mfi ha nkɔ; na mepira dɛ.
24. Nna no nkowaa no yii no fii tseaseanam no mu, na wɔdze no koo tseaseanam a otsia ebien no a ɔwɔ no mu, na wɔdze no baa Jerusalɛm; na owui, na wosiee no wɔ n'egyanom asamandan no mu. Na Juda na Jerusalɛm nyinara wogyaam Josia.
25. Na Jeremia twaa Josia ho kwadwom: na mbarimba adwontofo na mbaa adwontofo nyinara kaa Josia ho asɛm wɔ kwadwom mu dze bodu ndɛ da yi; na wɔdze yɛɛ mbra wɔ Israel mu: na, hwɛ, wɔakyerɛw no kwadwom no mu.
26. Afei Josia no ho nsɛm nkaa no, na ne ndzeyɛɛ pa dɛ mbrɛ dza wɔakyerɛw no wɔ EWURADZE ne mbra mu tse,
2CH.35.27, na no ho nsɛm, kan dze na ekyir dze no, hwɛ, wɔakyerɛw no wɔ Israel na Juda ahemfo nwoma no mu.

## Tsir 36

1. Nna asaase no do ɔman no faa Josia ne babanyin Jehoahaz, na wɔhyɛɛ no hen wɔ n'egya n'ananmu wɔ Jerusalɛm.
2. Aber a Jehoahaz hyɛɛ ase dɛ oridzi hen no nna oedzi mfe eduonu ebiasa: na odzii hen abosoom ebiasa wɔ Jerusalɛm.
3. Na Egypthen no tuu no adze do wɔ Jerusalɛm, na odzii asaase no ɔsakaw gyee dwetɛ  talent   ɔha na sika  talent .
4. Na Egypthen no dze Jehoahaz no nua Eliakim hyɛɛ hen wɔ Juda na Jerusalɛm do, na ɔdaan ne dzin Jehoiakim. Na Neko faa Jehoahaz, na ɔdze no kɔr Egypt.
5. Aber a Jehoiakim hyɛɛ ase dɛ oridzi hen no nna oedzi mfe eduonu enum; na odzii hen mfe dubiako wɔ Jerusalɛm: na ɔyɛɛ dza omuo wɔ EWURADZE ne Nyankopɔn enyi do.
6. Ɔno na Babilɔnhen Nebukadenezar fowee baa no do, na ɔtoo no mpokyerɛ, dɛ ɔdze no rokɔ Babilɔn.
7. Nebukadenezar dze EWURADZE ne fie ndzɛmba no bi so kɔr Babilɔn, na ɔdze kesisii n'asɔrdan mu wɔ Babilɔn.
8. Afei Jehoiakim no ho nsɛm nkaa no, na n'ekyiwadze a ɔyɛe no, na dza wohun no wɔ mu no, hwɛ, wɔakyerɛw no wɔ Israel na Juda ahemfo nwoma no mu: na ne babanyin Jehoiakin dzii hen wɔ n'ananmu.
9. Aber a Jehoiakin hyɛɛ ase dɛ oridzi hen no nna oedzi mfe awɔtwe; na odzii hen abosoom ebiasa na dadu wɔ Jerusalɛm: na ɔyɛɛ dza omuo wɔ EWURADZE enyi do.
10. Na n'afedan no, ɔhen Nebukadenezar somae ma wɔkɛfaa no kɔr Babilɔn, ka EWURADZE ne fie ndzɛmba fɛɛfɛw no ho, na ɔhyɛɛ no nua Zedekia ɔhen wɔ Juda na Jerusalɛm do., #Jer 22.24-30; 24.1-10; 29.1-2; 37.1; Eze 17.12
11. Aber a Zedekia hyɛɛ ase dɛ oridzi hen no nna oedzi mfe eduonu biako; na odzii hen mfe dubiako wɔ Jerusalɛm,
2CH.36.12, na ɔyɛɛ dza omuo wɔ EWURADZE ne Nyankopɔn enyi do; ɔammbrɛ noho adze wɔ nkɔnhyɛnyi Jeremia a ɔkasaa EWURADZE ano no enyim.
13. Na ɔno so ɔtseew etua wɔ ɔhen Nebukadenezar a ɔmaa ɔdze Nyankopɔn kaa ntam no no do: na mbom ɔkyee no kɔn, na opiriim n'akoma, dɛ ɔrennsan mmba EWURADZE, Israel Nyankopɔn no nkyɛn.
14. Nkyii so asɔfo no mu etsitsir nyinara, na ɔman no, foom kɛsenara dɛ mbrɛ wiadze ekyiwadze no tsetsee; na woguu EWURADZE ne fi no a ɔayɛ no krɔnkrɔn wɔ Jerusalɛm no ho fi.
15. Na EWURADZE, hɔn egyanom Nyankopɔn no, nam n'abɔfoe do somae ma wɔbaa hɔn nkyɛn, ɔsoɛɛr ahanamakye na ɔsomae; osiandɛ ohun ne man, na ne tsenabew mbɔbɔr:
16. naaso hɔn dze, wosii Nyankopɔn abɔfoe no atwetwe, na wobuu ne nsɛm no enyimtsia, na wɔsesaar no nkɔnhyɛfo no, kodur dɛ EWURADZE n'ebufuhyew no soɛree wɔ ne man do, kodur dɛ ɔyarsa nnyi hɔ bio.
17. Dɛm ntsi na ɔdze Kaldeafo hen no baa hɔn do, ɔno na ɔdze afona kunkum hɔn mberantsɛ wɔ hɔn krɔnkrɔnbea ofi no mu, na woennya ayamuhyehye wɔ aberantsɛ anaa akataasia, akɔdaa anaa ɔtsetsenyi ho: ɔdze hɔn nyinara hyɛɛ ne nsa.
18. Na Nyankopɔn fie ndzɛmba no nyinara, akɛse na nkakraba, na EWURADZE fie akoradze no, na ɔhen no, na n'asafohemfo akoradze no; iyinom nyinara ɔdze baa Babilɔn.
19. Na wɔhyeew Nyankopɔn ne fi no, na wodwuruuw Jerusalɛm fasu no, na wɔdze ogya hyeew no mu aban no nyinara, na wɔsɛɛ no mu ndzɛmba fɛɛfɛw no nyinara.
20. Na hɔn a wofii afona anomu guanee no, ɔsosoo hɔn kɔr Babilɔn; na wɔkɛyɛɛ nkowaa maa ɔno na ne mba araa dze kodur Persia ahendzi ber no:
21. ama wɔdze aama EWURADZE n'asɛm a ɔnam Jeremia anomu no ahyɛ ma, ekodu dɛ asaase no benya n'ahomgyenda no edzi: na mber tsentsen a ɔda hɔ amamfo no nna n'ahomgyeda no dze ewie mfe eduosuon dzi.
22. Afei Persiahen Sirus n'afe a odzi kan mu no, mbrɛ EWURADZE n'asɛm a ofi Jeremia n'anomu no bɛba mu ntsi, nna EWURADZE bɔɔ Persiahen Sirus no sunsum nkenyan, ma ɔmaa wɔkɔbɔɔ dawur dze kyiin n'ahenman nyinara mu, na ɔmaa wɔkyerɛwee so, dɛ,
2CH.36.23, Mbrɛ Persiahen Sirus se nye yi, Asaase do ahendzi nyinara nna EWURADZE, ɔsor Nyankopɔn no, ɔdze ama me; na ɔnoara na ɔdze ahyɛ me dɛ minsi no ofi wɔ Jerusalɛm a ɔwɔ Juda no. Obiara a ɔwɔ hom mu a ofi ne man nyinara mu no, EWURADZE ne Nyankopɔn ndzi n'ekyir, na wɔmma ommfi ha nkɔ.

