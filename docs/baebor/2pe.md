# "2 Peter"

## Tsir 1

1. Simon Peter, Jesus Kraest n'akowaa nye somafo, dze kɛma hɔn a wɔnye hɛn enya gyedzi a ɔsom bo yi bi, wɔ hɛn Nyankopɔn nye hɛn Agyenkwa Jesus Kraest tsenenee no mu.
2. Adom nka hom na asomdwee ndɔɔ so mma hom wɔ Nyankopɔn nye Ewuradze Jesus ho nyimdzee mu.
3. Nyankopɔn dze nankasa no tum, nam nyia ɔafrɛ hɛn rokɔ noara n'enyimnyam nye yieyɛ mu no, no ho nyimdzee do, ama hɛn biribiara a yehia wɔ abrabɔ nye nyamesompa ho.
4. Ɔnoara do na ɔnam akyɛ hɛn n'anohoba a ɔsoso akɛse akɛse a ɔsom bo; dɛ sɛ hom enya eguan mprɔwee a ɔnam akɔndɔ do ba wɔ wiadze mu no a, hom eedua iyinom do enya Nyamesu no bi.
5. Ampaara iyiara ntsi, hom mfa mbɔdzen nyina nka ho wɔ hom afamu, na hom mfa dza ɔsɔ enyi nka hom gyedzi ho; na nyimdzee nka dza ɔsɔ enyi ho;
6. na enyidahɔ nka nyimdzee ho; na penkyɛr nka enyidahɔ ho;
7. na nyamesompa nka penkyɛr ho; na enuadɔ nka nyamesompa ho; na dɔ mapa nka enuadɔ ho.
8. Na sɛ iyinom wɔ hom mu, na ɔdɔɔ so a, ɔremma hom nnyɛ enyiahafo, anaaso hɔn a wɔnnsow aba wɔ hɛn Ewuradze Jesus Kraest ho nyimdzee afamu no.
9. Na nyia iyinom abɔ no no yɛ onyifuranyi, na onntum nnhu ekyir, no werɛ efir no bɔn dadaw no no nhohoree no.
10. Dɛm ntsi, enuanom, hom mbɔ mbɔdzen mma hom frɛ na yi a woeyi hom no nsi pi: na sɛ hom yɛ yinom a, hom rimmfintsiw da:
11. na dɛm na wɔbɛma hom kwan mbordo akɔ hɛn Ewuradze nye hɛn Agyenkwa Jesus Kraest ahendzi a onnyi ewiei no mu.
12. Dɛm ntsi, kaansa hom nyim dada, na hom etsim nokwar a ɔwɔ hom hɔ no mu mpo a, meremma m'enyi mmpa do dɛ mebɛkaakaa hom wɔ yinom ho daa.
13. Na mubu no dɛ oye ara dɛ ber a metse ntamadan yi mu yi, medze nkaabɔ mikenyan hom,
2PE.1.14, wɔ ber minyim dɛ ɔrenkyɛr na woeyi mo ho ntamadan yi egu, dɛ mbrɛ hɛn Ewuradze Jesus Kraest so eyi akyerɛ me no.
15. Nyew, mobɔbɔ mbɔdzen, na mo nkɔree ekyir no, hom eetum akaa yinom dabaa.
16. Na nnyɛ anansesɛm a wɔma no nyansakwan mu, na yeedzi ekyir aka hom hɛn Ewuradze Jesus Kraest no tum nye ne mbae ho asɛm, na mbom yɛyɛ ho adasefo a yɛdze hɛn ankasa hɛn enyiwa hun ne kɛseyɛ.
17. Na onyaa enyimnyam nye enyidzi fii Egya Nyankopɔn nkyɛn ber a ndze bi fi abɔso enyimnyam no mu fiir dɛ, Oyi nye mo Dɔba a ɔsɔ m'enyi no.
18. Na dɛm ndze yi, hɛn a yɛnye no wɔ koko krɔnkrɔn no do no, yɛtsee dɛ ofi sor bae.
19. Na yɛwɔ nkɔnhyɛsɛm a ogyina hɔ pintsinn kyɛn dɛm, ɔno na sɛ hom hwɛ no yie, dɛ kandzea a ɔhyerɛn beebi a ɔyɛ sunkamm dze kesi dɛ adze bɛkye, na adzekyee nworaba no epue wɔ hom akoma mu a, nna hom reyɛ dza oye.
20. Na hom ndzi kan nhu iyi, dɛ nyimpa biara nntum no nko nnkyerɛ Kyerɛwsɛm no mu nkɔnhyɛ ase.
21. Na nkɔnhyɛ bi nnduaa nyimpa pɛ do mmbaa pɛn: na mbom Nyankopɔn nam nyimpa do kasaa dɛ mbrɛ Sunsum Krɔnkrɔn no kyerɛɛ hɔn.

## Tsir 2

1. Na nkɔnhyɛfo atorfo so soɛɛr ɔman no mu, dɛ mbrɛ akyerɛkyerɛfo atorfo bɛba hom so hom mu a wɔdze ɔsɛɛ fɛkuwsɛm bɛba abɛhyɛ mu nsumaa mu, dɛ wɔbɔpow Ewuradze a ɔtɔɔ hɔn no mpo, na wɔdze ɔsɛɛ a ɔba ntsɛntsɛm aba hɔn do.
2. Na dodowara bedzi hɔn ehuhubra no ekyir; na osian hɔn ntsi wɔbɛka nokwar no ho nsɛmbɔn.
3. Na wɔnam enyiber mu dze ndaadaasɛm bɛpɛ hom hɔ adze: hɔn na ofi tsetse hɔn atsɛmbu nnkyinkyim dabiarada, na hɔn sɛɛ nntɔ nkom.
4. Na sɛ Nyankopɔn enngyaa abɔfo a wɔyɛɛ bɔn no, na ɔdze hɔn guu amandzehu kurow no mu, na ɔdze hɔn hyɛɛ mona sunkamm mu dɛ wɔmfa hɔn nsie atsɛmbu;
5. na sɛ oenngyaa tsetse wiadze no, na ɔkoraa Noa a ɔyɛ tsenenee sɛnkafo nye beesuon bi so, ber a ɔdze nsuyirii bɛkataa emumuyɛfo wiadze do no;
6. na sɛ ɔdaan Sodom nye Gomora nkurow nso, buu hɔn fɔ butuuw hɔn, dze hɔn yɛɛ asɛndahɔ maa hɔn a ekyir no wɔbɛyɛ emumuyɛ no;
7. na oyii ɔtseneneenyi Lot a emumuyɛfo dze hɔn ehuhubra haaw no no:
8. (na dɛm mbrato ndwuma a nyimpa tsenenee no a ɔtse hɔn mu no hunii na ɔtsee no, yii ne kra ahomtsew daa nyina).
9. Ewuradze nyim mbrɛ oyiyi nyamesurofo fi nsɔhwɛ mu, na osie hɔn a wɔnntsen wɔ ntsea ase dze kɔ atsɛmbu da no;
10. na nkanka hɔn a wodzi honam ekyir efifidze ho akɔndɔ mu, na wobu tumdzi adze kakrabaa bi no. Wɔyɛ enyiɔdzemfo, ahopɛfo, hɔn ho mmpopo dɛ wɔbɛka etumfo ho nsɛmbɔn:
11. wɔ ber a abɔfo a wɔso wɔ tum nye ahoɔdzen mu mpo mmfa nsɛmbɔn mmbu hɔn atsɛn wɔ Ewuradze enyim.
12. Na yinom dze, wɔtse dɛ abɔdze a wonnyi adwen, wɔawo hɔn dɛ mbowa a wɔkyer hɔn sɛɛ hɔn, wɔka nsɛmbɔn wɔ dza wonnyim ho, wɔbɛsɛɛ hɔn wɔ hɔnankasa hɔn sɛɛ mu;
13. wobenya dza ɔnntsen ho akatua; dza wobu no enyigye nye dɛ wɔgor asakasakagor ewia, nkekaa nye dzɛm, wɔbɔ akɔhwibra ber a wɔnye hom ridzi ɔdɔ edzidzi;
14. wɔwɔ enyiwa a awarto ahyɛ no ma a ɔronndwe wɔ bɔn ho da; wɔdaadaa akra a hɔn ase nntsimii; wɔwɔ akoma a wɔaben enyiber mu; ndom mba;
15. woegya akwantsen hɔ akɔfom kwan, woekedzi Beor ba Balaam kwan ekyir; ɔno na ɔdɔɔ ndzeyɛɛ bɔn akatua;
16. na eso onyaa ne mbrato ho nkaenyim: asoasopɔnkɔ a onntum nnkasa dze nyimpa ndze kasae siankaa nkɔnhyɛnyi no n'egyimsɛm.
17. Iyinom yɛ mbura a nsu nnyi mu, ehubɔhubɔw a ehum rutu no kɔ; hɔn na wɔdze sum kebikebi esie hɔn daa.
18. Wɔkeka akɛsesɛm egyangyan, nam honam akɔndɔ mu dze ahoɔdɛw daadaa hɔn a wofii abrabɔ bɔn mu nnkyɛree no;
19. wɔbɔ hɔn adehyedzi ho anohoba, naaso hɔnara wɔyɛ prɔwee nkowaa; na nyia obi edzi n'enyim nkogu no, ɔnoara na ɔdze no kɔ nkowaasom.
20. Na ber a wɔnam Ewuradze nye Agyenkwa Jesus Kraest do efi wiadze efifidze nsa ekyir no, wɔkɔtoto mu bio hwe ase a, hɔn ekyir asetsena dan hɔn bɔn kyɛn kan no.
21. Na nkyɛ oye ma hɔn dɛ woennhu tsenenee kwan no, kyɛn dɛ woehu ekyir no, wɔbɛdan efi ahyɛdze krɔnkrɔn no a wɔdze ahyɛ hɔn nsa no ho.
22. Na ayɛ hɔn dɛ mbrɛ nokwar bɛ no se, Ɔkraman asan akɔ nankasa ne fe ho bio, na Prekober a woeguar no no, asan akɔ ne dɛtseprɔtɔɔ a ɔyankam wɔ mu no mu.

## Tsir 3

1. Adɔfo, iyi nye nwoma a otsia ebien a makyerɛw abrɛ hom; no mu na mikenyan hom adwen gyenengyenen wɔ nkaabɔ mu;
2. dɛ hom nkaa nsɛm a nkɔnhyɛfo krɔnkrɔn no aka ato hɔ, nye Ewuradze nye Agyenkwa ahyɛdze a ɔnam hom asomafo do no.
3. Hom nhu yi kan dɛ, nda a odzi ekyir no mu atwetwesifo dze atwetwesi bɛba a wɔnantsew hɔnankasa hɔn akɔndɔ ekyir
4. na wɔka dɛ, Ne mbae anohoba no wɔ hen? Osiandɛ ofi da a egyanom dedae yi adze nyina tse dɛ mbrɛ ɔtse fi abɔdze ahyɛse no ara.
5. Na wɔhyɛ da ara ma hɔn werɛ fir dɛ, ofi tsetse na ɔsor wɔ hɔ, nye asaase a ofi nsu mu, na ofi nsu finimfin betsiim hɔ wɔ Nyankopɔn n'asɛm do:
6. ɔno no do na ɔnam na wiadze a ɔwɔ ber no mu no, nsu kataa do sɛɛ no:
7. na sor a ɔwɔ hɔ sesei, nye asaase no wɔdze n'asɛm kor no ara akora do ama ogya, esie atsɛmbu nye nyimpa emumuyɛfo hɔn sɛɛ da no.
8. Na mma hom werɛ mmfir adze kor yi, adɔfo, dɛ da kor yɛ Ewuradze dɛ mfe apem, na mfe apem yɛ no dɛ da kor.
9. Ewuradze nnyɛ n'anohoba ho ekyim dɛ mbrɛ binom bu no ekyimyɛ no, na mbom penkyɛr na ɔyɛ no wɔ hom do, ɔmmpɛ dɛ obiara bɛyew, na mbom ɔpɛ dɛ hɔn nyina bɛba nnuhu mu.
10. Na Ewuradze da no bɛba dɛ owifo; no mu na sor dze dede kɛse botwa mu akɔ, na wimu adze dze ɔhyew a ɔyɛ dzen bɛnan, na asaase nye no mu ndwuma wɔbɛhyew no.
11. Ntsi sɛ iyinom nyina bɛsɛɛ dɛm a, nyimpa su bɛn na ɔsɛ dɛ hom yɛ, wɔ abrabɔ krɔnkrɔn nye nyamesompa mu,
2PE.3.12, ber a hom rohwɛ kwan na hom repɛ Nyankopɔn da no ne mbae ntsɛm yi? Ɔno mu na gya bɔtɔ ɔsor mu asɛɛ no, na wimu adze dze hyew a ɔyɛ dzen bɛnan no.
13. Na dɛ mbrɛ n'anohoba tse, hɛn enyi da sor fofor nye asaase fofor a tsenenee tse mu no kwan.
14. Dɛm ntsi, adɔfo, osiandɛ hom enyi da yinom kwan ntsi, hom mbɔ mbɔdzen, ama woeehu hom asomdwee mu, dɛ nkekaa anaa dzɛm nnyi hom ho wɔ n'enyim.
15. Na hom mbu dɛ Nyankopɔn penkyɛr yɛ nkwagye, dɛ mbrɛ hɛn nua dɔfo Paul so dze nyansa a wɔdze maa no no kyerɛɛw hom no;
16. dɛ mbrɛ ɔyɛe wɔ no nwoma nyina a ɔka iyinom ho nsɛm wɔ mu no mu so; no mu na asɛm a ne ntseasee yɛ dzen wɔ a, hɔn a wonnyim dze, na hɔn ase nntsimii no, wɔtoto no, dɛ mbrɛ wɔyɛ kyerɛwsɛm nkaa no so dze ma hɔnankasa hɔn sɛɛ.
17. Dɛm ntsi, adɔfo, hom nyim yinom dada ntsi, hom nhwɛ yie, amma wɔaammfa emumuyɛ ndaadaasɛm ammpra hom annkɔ, na hom eemmfi homankasa hom tsim a hom etsim mu annhwe ase.
18. Na mbom hom nnyin wɔ adom nye hɛn Ewuradze nye Agyenkwa Jesus Kraest nyimdzee mu. Ɔno na enyimnyam nka no sesei nye daa. [Amen.]

