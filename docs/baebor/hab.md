# Habakuk

## Tsir 1

1. Iyi nye nsɛm a EWURADZE yii kyerɛɛ nkɔnhyɛnyi Habakuk.
2. Ao EWURADZE, menkeka mu ma onkodu dabɛn, ana ɔwo etsie me? Musu frɛ wo wɔ enyimpisɛm ntsi, naaso ɔwo enngye mo do.
3. Ɔyɛ dɛn ntsi na ema muhu emumuyɛ, na ɔbrakyew rokɔ do pii na ennyɛ ho hwee yi? Ɔsɛɛ na emimdzi wɔ m'enyim: na aperper wɔ hɔ, na mansotwe so soɛr.
4. Dɛm ntsi mbra no mu atow, na atsɛntsenenee nnyi hɔ bio: na omumuyɛfo twa ɔtseneneenyi ho hyia; dɛm ntsi sɛ atsɛmbu ba a, nna ɔakyea.
5. Hom nhwɛ amanaman mu, na hom nhu, na hom ho mbow hom bow paara: na mibedzi dwuma bi wɔ hom nda mu a, sɛ wɔka kyerɛ hom mpo a, hom renngye nndzi.
6. Na, hwɛ, muruhuenyan Kaldeafo, ɔman ayamuɔwemfo horopohoropofo a wɔnantsew asaase no ne tɛtɛr mu dɛ wɔrekɛfa tsenambea a ɔnnyɛ hɔndze edzi do.
7. Hɔn ho yɛ ahomtsew dɛ; na hɔn ho yɛ hu so yie: ahomemadofo a wɔyɛ dza hɔnara wɔpɛ a.
8. Hɔn mpɔnkɔ so ho yɛ har sen nsebɔ, na wɔyɛ abɔyafo sen anadwe mpataku; na hɔn mpɔnkɔdofo twetwe hɔn mu kɔ kan: nyew, hɔn mpɔnkɔdofo fi ekyirekyir; na wotu dɛ ɔkɔr a ɔrepɛ ntsɛm akɛmemen adze.
9. Hɔn nyinara reba ebedzi emim; hɔn enyi do hyehyeehyew dɛ boka mframa; na wɔsesaw ndɔmmumfo dɛ anhwea.
10. Ɛhɛɛ, hɔn dze wosi ahemfo atwetwe, na asafohemfo ho yɛ hɔn serew: wɔserew akoban biara; na wɔhɔr dɛtse pempe, na wɔfa.
11. Na wobotwa mu dɛ mframa, na wɔasen akɔ, na oekedzi so: mekyerɛ hɔn a hɔn bosom nye hɔn ahoɔdzen no.
12. Ao EWURADZE, me Nyankopɔn, mo Krɔnkrɔnnyi, ana nnyɛ ɔwo na ifi tsetsentserdee no? Ao EWURADZE, nnkɛma yeewuwu osiandɛ atsɛmbu ara na ahyɛ Kaldeafo dɛ wombu hɛn; na ao ɔbotan, hɛn ntsea ara ntsi na edze etsim hɔ.
13. Ɔwo a w'enyiwa yɛ krɔnkrɔn a inntum nnhwɛ ndzebɔn ne nyɛe, na eso inntum nnhwɛ ɔbrakyew, ɔyɛ dɛn ntsi na ehwɛ hɔn a wotwa nkontompɔ, na nnka hwee ber a omumuyɛnyi remen nyimpa a ɔtsen sen no no?
14. Na afei ayɛ nyimpa dɛ po mu nam, dɛ aweaweambowa a obi nndzi hɔn do panyin.
15. Dɛm ntsi wɔdze nkwaba twe hɔn nyina, na wɔdze no eboa fa hɔn, na wɔboaboa hɔn twuwii mu; na wodzi ehurusi na hɔn enyi gye.
16. Ne dɛm ntsi omumuyɛnyi no bɔ okum afɔr ma no boa, na ɔhyew huam ma no twuwii; osiandɛ hɔn na wɔma ne kyɛfa tɔ angoa, na n'edziban yɛ pii.
17. Aso dɛm ntsi ɔnto no boa pan, na ɔnkɔ do ara nkuku amanaman daa a onnya ayamuhyehye biara?

## Tsir 2

1. Mibegyina m'aweɔmbea do, na medze moho esi abantsentsen no do, na matsɛw ahwɛ dza EWURADZE nye me bɛka, na dza mubobua wɔ ho.
2. Na EWURADZE buaa me, na ɔsee dɛ, Kyerɛw enyido adzehu, na ma ɔnyɛ pefee wɔ abopon do, ama nyia ɔdze mbirika mpo oeenya no akenkan yie.
3. Na enyido adzehu no bɛba wɔ ber a wɔahyɛ no mu na ɔregye kwan aba mu, na orinndzi ator da: sɛ ɔkyɛr mpo a, tweɔn, na ɔbɛba ampaara, orinnkyinkyim.
4. Hwɛ, omumuyɛnyi no ne kra ahoran, ɔnntsen wɔ no mu: na ɔtseneneenyi dze, ɔnam no nokwardzi do benya nkwa.
5. Kaldeafo tse dɛ asabokwafo, na wɔyɛ nyimpa ahokyerɛfo a wonnyi abodwee; hɔn na wɔtserɛw hɔn akɔndɔ mu dɛ asamanadze, na wɔtse dɛ owu, wɔmmee da. Wɔfa amanaman ndɔmmum ba hɔn nkyɛn, na wɔfom aman nyina fa.
6. Hwɛ, ber reba a hɔn ndɔmmumfo no besi hɔn atwetwe na woedzi hɔn nkasaetwuw, dɛ, Nyia ɔdze nsisi fom dza ɔnnyɛ nedze no, ondue! W'epoobɔ yi bɔkɔ do ara ekodu dabɛn?
7. Aso hɔn a wɔdzedze wo akaw no nkɔsoɛr awerɛfir mu, na hɔn a aka hɔn ahyɛ no nkenyan ma ɔwo abɛdan hɔn asadze?
8. Ɔnam dɛ afa amanaman pii afo ntsi, ɔwoso aman mu nkaa no nyina bɛfa wo afo; na osian nyimpa bɔgyaa aka egu, na ewurkadze a ayɛ wɔ asaase, na kurow no na no mu atsefo nyina do ntsi.
9. Onyia no a onya mfaso bɔn ma ne fi, dɛ ɔdze ne berɛbuw risi sorsor, ama woeeyi no efi mbusu nsa no, ondue!
10. Ɔwo enye enyito etu egyina ama wo fie, dɛ etwitwa aman pii egu na ayɛ wo kra bɔn.
11. Na ɔbo befi woara wo fasu no ho bɛtsea mu, na mpuna efi ndua no mu agye do.
12. Nyia ɔdze bɔgya kyekyer kurow, na ɔdze emumuyɛ tsintsim kuropɔn no, ondue!
13. Hwɛ, ana ommfir dɔm EWURADZE na aman yɛ edwuma berɛ ma ogya, na amanaman fona hɔnho ma egyangyandze?
14. Na afei dze, EWURADZE n'enyimnyam ho nyimdzee bɛhyɛ asaase ma, dɛ mbrɛ esu kata po do.
15. Nyia ɔma ne nyɛnko anondze, wɔ adwe bɔn kwan do no, na ɔma ɔbow, na ɔhwɛ n'adagyaw no, ondue!
16. Enyito ahyɛ wo ma sen enyimnyam: ɔwo so nom, na yɛ dɛ monomonomnyi: hwɛ EWURADZE n'abanyimfa kɔɔpow no bɛdan aba wo do, na enyimguase tantan bɛkata w'enyimnyam do.
17. Na ɔwo Babilɔn, ewurkadze a edze yɛɛ Lebanon, na mbowa hɔn sɛɛe a ɔmaa wɔbɔɔ piriw; na adasa hɔn bɔgyaa a ekae gui, ewurkadze a edze ayɛ asaase no, na no mu atsefo no nyina no bobua w'etsifi.
18. Sɛ odwimfo sen ohonyi a, mfaso bɛn na onya? Wɔyɛ ehonyi a woegu na ator akyerɛkyerɛfo, osiandɛ sɛ odwimfo yɛ abosom mmum a, ɔdze no werɛ twer noara n'edwindze a ɔayɛ.
19. Nyia ɔse dua dɛ, Nyan; na ɔse ɔbo mmum dɛ, Soɛr, no, ondue! Aso iyi botum akyerɛkyerɛ? Hwɛ, wɔdze sika na dwetɛ egu ho, naaso ahom biara nnyi no mu koraa.
20. Na EWURADZE dze ɔwɔ n'asɔrfi krɔnkrɔn no mu: wɔmma asaase nyina ntaa dzinn wɔ n'enyim.

## Tsir 3

1. Nkɔnhyɛnyi Habakuk ne mpaabɔ, wɔ Shigionoth  do.
2. Ao EWURADZE, matse wo nka, na mesuro: Ao EWURADZE, nyan w'edwuma wɔ hɛn mber yi mu, Dɛm mber yi mu na ma wonhu; W'ebufuw mu kaa mbɔbɔrhu.
3. Onyankopɔn fi Teman bae, Na Ɔkrɔnkrɔnnyi no fi Paran bepɔw do. N'enyimnyam kataa sorsor, Na asaase yɛɛ n'ayɛyi ma.
4. Na ne hyerɛn tse dɛ ewia; Na nsenamba fi ne nsamu sesae: Na hɔ nye n'ahoɔdzen no nsumae.
5. Ɔyardɔm dzi n'enyim, Na atseetsee yarba dzi n'ananadze.
6. Ogyinae, na osusuu asaase; Ɔhwɛe, na ɔmaa amanaman wosowee. Na ɔdomankoma mbepɔw hwetsee, Tsetse akoko bɔɔ hɔn mu adze; N'akwan tse dɛ tsetse dze.
7. Muhun Kushan asese wɔ ahohia mu: Midian asaase ho ntwamutam no popoe.
8. Aso EWURADZE no bo fuuw esutsen no? Aso w'ebufuw dzɛɛw esutsen no do, Anaa po na wo bo huur no do, Ber a etsenaa wo mpɔnkɔ do, krado Wo nkwagye ntseaseanam do no?
9. Eyɛɛ w'egyen krado; Na ekaa ntam wɔ w'egyen menaba no ntowee ho. Epaapaa esutsen totoo asaase mu.
10. Mbepɔw hun wo, na wosuroi; Nsu n'ehum twaa mu senee: Bun maa ne ndze do, Na ɔmaa ne nsa do wɔ sor.
11. Ewia na bosoom gyinagyinaa hɔn tsenabea; Wɔ w'egyen menaba a wɔnenamee ne kan ntsi, Wɔ wo peaa nyinam nyinam ne hyerɛn ntsi.
12. Ebufuhyew mu na etsenee faa asaase no do, Abohur mu na eposee amanaman.
13. Ɔwo ipuei wɔ wo man no nkwagye ntsi, Wɔ wo nyia wɔasera no no nkwagye ntsi; Ɔwo ipirapiraa mumuyɛnyi no fi n'etsifi, Epaa no ho tam fi n'ananadze kodur n'etsifi mpo.
14. Edze nankasa n'apɔtsimbaa hwiraa n'akofo tsir: Wɔbaa dɛ ekyinehyia mframa dɛ wɔrobɔbɔ me apetse: Hɔn ehurusi nye dɛ wɔbɛmemen ɔbɔbɔfo nsumaa mu.
15. Ɔwo edze wo mpɔnkɔ etsiatsia po do, Esu akɛse a ahohɔr no do.
16. Metsee, na me yafun wosowee, M'anofamfa hiim biribiriw wɔ ndze no ntsi; Ɔprɔw hɛɛn me mbiew mu, na mo ho wosowee wɔ me tsenabea: Naaso mebɛyɛ dzinn matweɔn, Asotwe a ɔreba ɔman a wɔdze dɔm kukuankoma botuaa hɛn no do no.
17. Na kaansa adɔmbadua remmpaa nhyiren, Eso wenyindua ronnsow aba a; Na ngodua ne berɛ yɛ gyan, Na nhaban mma edziban; Na nguan tun twa wɔ nguamban mu, Na anantwi bi nnyi anantwiban mu mpo a:
18. Emi dze, mibedzi ehurusi wɔ EWURADZE mu, Mo ho bɛsɛpɛw me wɔ mo nkwagye Nyankopɔn mu.
19. EWURADZE Nyankopɔn no, nye m'ahoɔdzen, Na ɔma m'anan yɛ dɛ adoa dze, Na ɔbɛma manantsew mo nsorɔnsorɔmbea. Iyi wɔdze kɛmaa Ɔdwontofo Panyin no, wɔ m'ahoma asanku do.

