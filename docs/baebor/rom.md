# Romefo

## Tsir 1

1. Paul, Jesus Kraest n'akowaa, ɔsomafo a wɔafrɛ no na woeyi no esi hɔ ama Nyankopɔn n'asɛmpa a
2. ɔnam no nkɔnhyɛfo no do dzii kan bɔɔ anohoba wɔ kyerɛwsɛm krɔnkrɔn no mu,
ROM.1.3, wɔ ne Ba no a wɔwoo no David asenyi wɔ honam afamu no ho,
ROM.1.4, na woyii no kyerɛɛ dɛ Nyankopɔn Ba wɔ tum mu, wɔ ahotsewee sunsum afamu, ɔnam ewufo mu soɛr do; Jesus Kraest hɛn Ewuradze a,
ROM.1.5, yɛnam no do enya adom nye asomafodwuma akɔ gyedzi setsie mu wɔ amanaman nyina mu, wɔ ne dzin ntsi:
6. dɛm amanamamfo yi mu na hom so hom wɔ, hom a Jesus Kraest afrɛ hom ayɛ nedze no.
7. Emi Paul yi na mekyerɛw dze kɛma Nyankopɔn n'adɔfo a wɔwɔ Rome nyina, ahotseweefo a wɔafrɛ hɔn no. Adom nye asomdwee a ofi hɛn Egya Nyankopɔn nye Ewuradze Jesus Kraest hɔ nka hom.
8. Dza odzi kan nye dɛ menam Jesus Kraest do da me Nyankopɔn ase wɔ hom nyina ntsi, osiandɛ wɔka hom gyedzi ho asɛm wɔ wiadze nyina.
9. Na me dasefo nye Nyankopɔn a mosom no mo sunsum mu wɔ ne Ba n'asɛmpa no mu, mbrɛ minngyaa hom dzin bɔ da,
ROM.1.10, na meserɛ wɔ me mpaabɔ mu daa dɛ bi a da bi Nyankopɔn pɛ a, ongya me kwan pa ma membra hom nkyɛn.
11. Na m'enyi gyina dɛ muhu hom, ma meeyi sunsum mu akyɛdze bi ama hom, ama hom eetsintsim:
12. ɔno nye dɛ, yɛnam homankasa hom gyedzi na emi medze so do hɛn nyina eenya awerɛkyekyer wɔ hɛn mu.
13. Na eso, enuanom, memmpɛ dɛ medze besie hom dɛ mpɛn pii nye yi a mabɔ me tsirmu pɔw dɛ mebɛba hom nkyɛn (naaso woesiw me kwan ebodu sesei) ama meenya hom so hom mu aba bi, dɛ amanamamfo nkaa no so.
14. Meyɛ kafonyi ma Griikfo nye amamforafo nyina, enyansafo nye adwenharfo nyina.
15. Dɛm ntsi na medze ndamyɛ ayɛ krado dɛ mebɛka asɛmpa no akyerɛ hom a hom wɔ Rome so.
16. Na m'enyi nnto asɛmpa no ho, osiandɛ ɔyɛ Nyankopɔn no tum a ɔdze kɔ nkwagye mu ma hɔn a wɔgye dzi nyina, odzi kan Jewfo, nye Griikfo so.
17. Osiandɛ no mu na woyi Nyankopɔn tsenenee edzi, ɔnam gyedzi mu kowie gyedzi mu: dɛ mbrɛ wɔakyerɛw dɛ, Ɔtseneneenyi nam gyedzi do benya nkwa.
18. Na wofi sor ada Nyankopɔn ebufuw no edzi etsia nyimpa a wonnsuro Nyame na wɔdze brakyew nam emumuyɛ nyina do siw nokwar no kwan no;
19. na dza wohu no Nyankopɔn ho a ɔyɛ yie no da hɔ pefee wɔ hɔn mu: osiandɛ Nyankopɔn na oeyi akyerɛ hɔn.
20. Na Nyankopɔn ho adze a wonnhu no, ofitsi ber a wɔbɔɔ wiadze no ɔnam ndzɛmba a wɔayɛ do ada no edzi pefee, ma wɔdze adwen hu mu, mekyerɛ no tum a onnyi ewiei nye ne nyamesu no; dɛm ntsi wonnyi anoyi biara;
21. osiandɛ wohun Nyankopɔn no, wɔannhyɛ no enyimnyam dɛ Nyankopɔn, eso wɔannda no ase; na mbom hɔn adwen yɛ nkwaseadwen, na sum hyɛɛ hɔn akoma a ntseasee nnyi mu no ma., #Efe 4.17
22. Hɔnara wɔse wɔyɛ enyansafo no, wɔdaan nkwasea,
ROM.1.23, na wɔsakyeer Nyankopɔn a ɔmmprɔw n'enyimnyam yɛɛ nyimpa a ɔprɔw no honyi saso, nye ntumbowa, nye mbowa a wotsia ntwɛr anan, nye aweaweambowa dze.
24. Dɛm ntsi Nyankopɔn yii hɔn maa efifidze wɔ hɔn akoma akɔndɔ mu, dɛ wongu hɔn nyimpadua ho fi wɔ hɔn mu,
ROM.1.25, osiandɛ wɔsesaa Nyankopɔn no nokwar no gyee ator, na wɔsɔree soom abɔdze kyɛɛn Bɔadze, ɔno a woehyira no daa no; Amen.
26. Dɛm ntsi Nyankopɔn yii hɔn maa enyimguase akɔndɔ nhyɛdo mu: na hɔn mbaa dze hɔn nyɛbea a ɔsɛ hɔn suban sesae gyee dza otsia hɔn suban;
27. dɛmara so na hɔn mbarimba so gyaa dɛ wɔnye ɔbaa hyia dɛ mbrɛ ɔsɛ na ɔfata hɔn suban, na mbom wonyaa akɔndɔ wɔ hɔnho nkorkor, mbarimba nye mbarimba yɛɛ adapaadze, ntsi so wonyaa akatua a ɔfata hɔn mfom wɔ hɔnankasa hɔn mu.
28. Na dɛ mbrɛ woemmbu no bi dɛ wɔbɔkora Nyankopɔn wɔ hɔn nyimdzee mu no, Nyankopɔn so gyaa hɔn maa adwen a ɔmmfora, dɛ wɔnyɛ dza ɔmmfata.
29. Brakyew nyina hyɛɛ hɔn ma, emumuyɛ, enyiber, ndzeyɛbɔn ahyɛ hɔn ma; nyitan, ewudzi, aperper, ndaadaa, enyitsew bɔn;
30. wɔyɛ asotufo, anokumfo, Nyankopɔn tamfo, ntsɛntsɛmfo, nkontompɔfo, ahotuwfo, ndzebɔn farbaefo, awofo do asoɔdzenfo,
ROM.1.31, nkwaseafo, ahyɛmutofo, wonnyi tsema, wonnyi ehumbɔbɔr:
32. hɔn na wonyim Nyankopɔn ahyɛdze, dɛ hɔn a wɔyɛ dɛm ndzɛmba yi fata owu, naaso nnyɛ ne yɛ nko na wɔyɛ, na mpo wɔgye hɔn a wɔyɛ dɛm ndzɛmba no so to mu.

## Tsir 2

1. Dɛm ntsi, ɔwo nyimpa a ibu atsɛn, anoyi bi nnyi hɔ mma wo, na dza ibu obi atsɛn wɔ mu no ibu wankasa woho fɔ; osiandɛ ɔwo a ibu atsɛn no, eyɛ adze kor no ara.
2. Na yenyim dɛ Nyankopɔn n'atsɛmbu tse dɛ mbrɛ nokwar tse wɔ hɔn a wɔyɛ dɛm ndzɛmba no do.
3. Na ɔwo, nyimpa a ibu hɔn a wɔyɛ dɛm ndzɛmba no atsɛn, na eyɛ dɛmara no, ana isusu dɛ ibefi Nyankopɔn n'atsɛmbu nsa?
4. Anaadɛ ibu n'ayamuyie nye tartweɔn nye penkyɛr ahonya mapa no enyimtsia a, innyim dɛ Nyankopɔn n'ayamuyie no dze wo rokɔ nnuho mu anaa?
5. Na w'akoma dzendzen a ɔmmpɛ dɛ ɔsakyer ntsi, eroboaboa ebufuw ano ma woho wɔ ebufuw nye Nyankopɔn ne tsenenee atsɛmbu nyikyerɛ da no?
6. Ɔno na obosusu ama nyimpa biara dɛ mbrɛ no ndwuma tse:
7. hɔn a wɔdze papayɛ mu abotar hwehwɛ enyimnyam nye enyidzi, nye dza ɔmmprɔw no, ɔbɛma hɔn onnyiewiei nkwa;
8. na hɔn a wɔpɛ mansotwe, na wonntsie nokwar no na mbom wotsie dza ɔnntsen no, ebufuw nye ebufuhyew bɛba hɔn do.
9. Nyew, ahohia nye ahoguan na ɔbɛba nyimpa a wɔyɛ bɔn nyina do, Jewfo dzi kan, nye Griikfo so.
10. Na hɔn a wɔyɛ papa nyina dze, enyimnyam nye enyidzi nye asomdwee bɛka hɔn, Jewfo dzi kan, nye Griikfo so.
11. Na Nyankopɔn afamu dze, nyimpa enyimhwɛ nnyi hɔ.
12. Na dodow a woekwetsi mbra ayɛ bɔn no, wobokwetsi mbra so ahera; na dodow a wɔayɛ bɔn wɔ mbra mu no, wɔnam mbra do bobu hɔn atsɛn.
13. Na nnyɛ mbratsiefo na wɔyɛ atseneneefo wɔ Nyankopɔn enyim, na mbom hɔn a wodzi mbra do no na wobobu hɔn bem.
14. Na sɛ amanamamfo a wonnyi mbra nam hɔn awosu do yɛ mbra mu ndzɛmba a, iyinom a wonnyi mbra no yɛ mbra ma hɔnankasa hɔnho;
15. hɔn na wɔkyerɛ dɛ wɔakyerɛw mbra ndwuma no wɔ hɔn akoma mu, hɔn tsibowa dzi hɔn dase, hɔn adwen so toatoa hɔn anaadɛ oyiyi ano ma hɔn,
ROM.2.16, wɔ da a Nyankopɔn nam Jesus Kraest do bobu nyimpa esumansɛm atsɛn dɛ mbrɛ me nsɛmpa tse no.
17. Na sɛ wɔfrɛ wo Jewnyi, na edze woho twer mbra no, na ituw woho wɔ Nyankopɔn mu,
ROM.2.18, na inyim n'apɛdze, na inyim mbrɛ wosi pa ndzɛmba mu, dɛ wofi mbra no mu akyerɛkyerɛ wo ntsi,
ROM.2.19, na egye woho dzi dɛ eyɛ enyifurafo kwankyerɛfo, hɔn a wɔwɔ sum mu no hɔn kan,
ROM.2.20, nkwasea fotufo, nkɔkowaba kyerɛkyerɛfo, na awea wɔ mbra no ho nyimdzee nye nokwar no mu a;
21. nna afei ɔwo a ekyerɛkyerɛ obi no, ennkyerɛkyerɛ wankasa woho? Ɔwo a eka dɛ mma obi nnwia adze no, woara iwia adze?
22. Ɔwo a edɛ mma wɔnnto awar no, na woara eto awar yi? Ɔwo a ikyir ohonyi no, na efom asɔrfi mu adze yi?
23. Ɔwo a ituw woho wɔ mbra mu no, na enam mbrato do dze Nyankopɔn enyim twutwuw famu yi?
24. Na hom ntsi na wɔsɛɛ Nyankopɔn ne dzin wɔ amanaman mu, dɛ mbrɛ wɔakyerɛw no.
25. Na sɛ idzi mbra no do a, twatsiatwa yɛ mfaso, na sɛ eyɛ mbratonyi a, wo twatsiatwa adan monomonomyɛ.
26. Dɛm ntsi sɛ obi a wonntwaa no twatsia dzi mbra no tseneneensɛm no do a, aso wonnkobu no dɛ obi a woetwa no twatsia?
27. Dɛm a, sɛ nyia wɔwoo no dɛ wontwa no twatsia dzi mbra no do a, ana onnkobu ɔwo a wɔakyerɛw Mbra no ama wo na woetwa wo twatsia no atsɛn?
28. Na nnyɛ Jewnyi nye dza ɔyɛ dɛm wɔ enyiwa do, eso nnyɛ twatsiatwa nye dza ɔda enyiwa do wɔ honam mu;
29. na mbom Jewnyi mapa nye nyia ɔtse dɛm wɔ no mu, na twatsiatwa ankasa nye dza ɔyɛ akoma mu dze wɔ sunsum mu, nnyɛ kyerɛw mu a: ɔno na n'ayɛyi mmfi nyimpa, na mbom ofi Nyankopɔn.

## Tsir 3

1. Dɛm a, nna ebɛnadze mu na Jewnyi enya no yie ma ɔbor do? Anaaso dɛ ebɛn mfaso na ɔwɔ twatsiatwa ho?
2. Mfaso a ɔwɔ mu dɔɔ so akwan nyina mu. Dza odzi kan nye dɛ Jewfo na wɔdze Nyankopɔn nsɛm hyɛɛ hɔn nsa.
3. Na sɛ binom anngye enndzi a, ɔyɛ dɛn? Ana hɔn ekyingye bɛma Nyankopɔn no nokwardzi ayɛ kwa?
4. Dabida: na mbom ma Nyankopɔn nyɛ nokwafo, na nyimpa nyina nyɛ atorfo; dɛ mbrɛ wɔakyerɛw no dɛ, Ama eedzi bem wɔ wo nsɛm mu, Na wobu wo atsɛn a, eedzi nyim.
5. Na sɛ hɛn brakyew yi na oyi Nyankopɔn ne tsenenee kyerɛ a, yɛbɛse dɛn? Dɛ Nyankopɔn nntsen dɛ ɔdze ebufuw ba hɛn do anaa? (Mekasa dɛ nyimpa.)
6. Dabida: sɛ ɔtse dɛm a, nkyɛ Nyankopɔn bɛyɛ dɛn ebu wiadze atsɛn?
7. Na sɛ wɔnam m'ator do ahyɛ Nyankopɔn no nokwar enyimnyam mbordo a, ɔyɛ dɛn na wɔda ho bu me atsɛn dɛ ɔdzebɔnyɛnyi?
8. Na ebɛnadze ntsi na yɛnnka dɛ, (dɛ mbrɛ binom ka to hɛn do dɛ yɛse dɛ), Hom mma yɛnyɛ bɔn ama papa aaba? Hɔn dɛm no na wɔfata afɔbu.
9. Dɛm a ebɛn asɛm a? Wɔkyɛn hɛn anaa? Dabiarada: osiandɛ yeedzi kan aka afa Jewfo nye Griikfo nyina ho dɛ, hɔn nyina hyɛ bɔn ase;
10. dɛ mbrɛ wɔakyerɛw dɛ, Ɔtseneneenyi nnyi hɔ, ɔbaako mpo nnyi hɔ;
11. Obiara nnyi hɔ a ɔwɔ ntseasee, Obiara nnyi hɔ a ɔhwehwɛ Nyankopɔn ekyir kwan;
12. Hɔn nyina amanaman, hɔn nyina ayɛ dza mfaso nnyi ho; Obiara nnyi hɔ a ɔyɛ papa, oho, nnyɛ ɔbaako mpo.
13. Hɔn meneba yɛ nda a oebue; Wɔdze hɔn tɛkyerɛma adaadaa; Nhurutsia bɔr wɔ hɔn anofamfa ase:
14. Hɔn anomu ahyɛ ndom nye wenwen ma;
15. Hɔn anan yɛ har dɛ wɔdze keka bɔgya gu;, #Isa 59.7
16. Ɔsɛɛ nye amandzehu wɔ hɔn akwan do,
ROM.3.17, Na asomdwee kwan no dze, woennhu;
18. Nyankopɔn ho suro biara nnyi hɔn enyiwa do.
19. Na yenyim dɛ biribiara a mbra no se no, ɔka kyerɛ hɔn a wɔwɔ mbra no ase, ama wɔaaka ano nyina ato mu, ma wiadze nyina eedzi Nyankopɔn atsɛmbu mu fɔ.
20. Osiandɛ ɔnam mbra no ndwuma do a worummbu honam biara bem wɔ n'enyim: na mbra no do na wɔnam hu bɔn mbrɛ ɔtse.
21. Na afei dze, woekwetsi mbra no eyi Nyankopɔn ne tsenenee bi edzi, no ho dase na mbra no nye nkɔnhyɛfo no dzii:
22. dza ɔyɛ Nyankopɔn tsenenee no a ɔnam Jesus Kraest ho gyedzi do hɛn hɔn a wɔgye dzi nyina mu no, osiandɛ nyiyimu biara nnyi hɔ;
23. na hɔn nyina ayɛ bɔn, na wɔatɔ sin wɔ Nyankopɔn enyimnyam ho;
24. na wɔdze n'adom nam pon a ɔwɔ Jesus Kraest mu no do bu hɔn bem kwa.
25. Ɔno na Nyankopɔn dze no sii hɔ dɛ mpatadze a ɔnam gyedzi do wɔ no bɔgyaa mu, dɛ ɔdze bɛkyerɛ ne tsenenee, dɛ bɔn a kan no wɔyɛe no ɔama etwa mu, wɔ Nyankopɔn n'abotar mu.
26. Medɛ, ɔdze kyerɛɛ ne tsenenee wɔ ber yi mu, ama nankasa oeedzi bem, na ɔaayɛ nyia ɔwɔ gyedzi wɔ Jesus Kraest mu bembufo.
27. Dɛm a nna ebɛn kwan na nyimpa wɔ dɛ ɔhyehyɛ no ho? Ɔmmba mu koraa. Ɔnam mbra bɛn do? Ndwuma dze no a? Oho, na ɔnam gyedzi mbra bi do.
28. Dɛm ntsi yebu no dɛ wokwetsi mbra ndwuma no nam gyedzi do bu nyimpa bem.
29. Anaa Nyankopɔn yɛ Jewfo nko dze? Ana ɔnnyɛ amanamamfo so dze bi? Nyew, ɔyɛ amanamamfo so Nyankopɔn.
30. Sɛ Nyankopɔn kor no ara na ɔnam twatsiatwafo gyedzi do bobu hɔn bem, na ɔnam hɔn a wonntwaa hɔn twatsia so gyedzi do bobu hɔn bem a
31. nna yɛnam dɛm gyedzi yi do ma mbra no yɛ gyan anaa? Dabida: mbom yɛma mbra no tsim.

## Tsir 4

1. Ebɛnadze koraa na afei yɛbɛka dɛ hɛn honam afamu egya Abraham enya?
2. Na sɛ ofir ndwuma mu na wobuu Abraham bem a, ɔwɔ dza ɔdze tuw: na nnyɛ Nyankopɔn afamu a.
3. Na ebɛnadze na kyerɛw no ka? Na Abraham gyee Nyankopɔn dzii, na wobuu no tsenenee maa no.
4. Na nyia ɔyɛ edwuma no, wommbu n'akatua dɛ adom, na mbom dɛ kaw bi a wotua.
5. Na nyia ɔnnyɛ edwuma, na ɔgye nyia obu busuyɛfo bem dzi no, wobu ne gyedzi dɛ tsenenee ma no.
6. Dɛ mbrɛ David so bɔ nhyira ma nyimpa a Nyankopɔn kwetsi ndwuma bu tsenenee ma no, dɛ,
ROM.4.7, Nhyira nye hɔn a wɔdze hɔn mbrato akyɛ hɔn, Na hɔn ndzebɔn wɔakata do., #Dwom 32.1
8. Nhyira nye nyimpa a Ewuradze rummbu bɔn nngu no do.
9. Ana nhyira yi wɔbɔ ma twatsiafo nko, anaa hɔn a wonntwaa hɔn twatsia so? Osiandɛ yɛka dɛ, Wobuu gyedzi dɛ tsenenee maa Abraham.
10. Na wobui maa no dɛn? Woetwa no twatsia no anaa wonnyae nntwaa no twatsia no a? Hwɛ, nnyɛ twatsiatwa mu a na mbom monomonomyɛ mu a;
11. na onyaa twatsiatwa asɛnkyerɛdze no dɛ gyedzi a onyae wɔ ber a wonntwaa no twatsia mu no ne tsenenee ho nsɔwano: ama ɔaayɛ agyedzifo a wɔyɛ monomonomfo nyina egya, na woeebu no tsenenee ama hɔn;
12. na ɔaayɛ twatsiatwafo egya ama hɔn a nnyɛ dɛ wofi twatsiafo mu nko, na mbom so hɔn a wotsiatsia gyedzi a hɛn egya Abraham nyae wɔ ber nna wonntwaa no twatsia no anamɔn mu no.
13. Na nnyɛ mbra no do na anohoba a wɔbɔɔ Abraham anaa n'asefo dɛ wɔbɛyɛ wiadze adzedzifo nam bae, na mbom ɔnam gyedzi tsenenee do., #Gye 17.4-6; 22.17
14. Na sɛ hɔn a wofi mbra mu no yɛ adzedzifo a gyedzi no ayɛ kwa, na anohoba no annyɛ hwee:
15. na mbra no twe ebufuw ba, na mbrɛ mbra bi nnyi no, mbrato bi so nnyi hɔ.
16. Iyi ntsi na ofi gyedzi mu, ma oeefi adom mu, ma anohoba no eetsim ama asefo no nyina; nnyɛ hɔn a wofi mbra mu nko, na hɔn a wofi Abraham a ɔyɛ hɛn nyina egya no ne gyedzi mu no so
17. (dɛ mbrɛ wɔakyerɛw no dɛ, Medze wo bɛyɛ aman pii hɔn egya) wɔ nyia ɔgyee no dzii no enyim, Nyankopɔn a ɔma ewufo nkwa, na ɔfrɛ ndzɛmba a wonnyi hɔ dɛ gyama wɔwɔ hɔ no.
18. Ɔno a enyidado nnyi no, ɔgyee dzii enyidado mu, ama ɔaayɛ aman pii egya, dɛ mbrɛ wɔaka no dɛ, Dɛm na w'asefo bɛyɛ no.
19. Na ɔannyɛ gyedzi mu mberɛw annhwɛ ne nyimpadua a ewu no (nna oedzi mfe bɛyɛ ɔha), nye Sara a n'awotoa ewu no;
20. na ɔhwɛɛ Nyankopɔn anohoba no, ɔammfa ekyingye annyɛ anyanyan, na mbom ɔyɛɛ gyedzi mu ahoɔdzen hyɛɛ Nyankopɔn enyimnyam,
ROM.4.21, na ohun ampa dɛ nyia ɔabɔ anohoba no, obotum ayɛ.
22. Dɛm ntsi so wobuu no dɛ tsenenee maa no.
23. Na nnyɛ no nko bi ntsi na wɔakyerɛw yi dɛ wobui maa no,
ROM.4.24, na mbom hɛn so a wobobu ama hɛn dɛ yɛgye nyia onyaan hɛn Ewuradze Jesus fii ewufo mu dzi no ntsi a,
ROM.4.25, ɔno na hɛn mfom ntsi woyii no mae, na hɛn abemdzi ntsi wonyaan no., #Isa 53.4

## Tsir 5

1. Na afei wɔnam gyedzi do ebu hɛn bem ntsi, yɛnam hɛn Ewuradze Jesus Kraest do enya Nyankopɔn afamu asomdwee;
2. ɔnam no do so na yɛdze gyedzi enya adom yi a yegyina mu yi mu kwan; na yɛhyehyɛ hɛnho wɔ Nyankopɔn enyimnyam ho enyidado mu.
3. Na nnyɛ yi nko bi, na mbom yɛhyehyɛ hɛnho wɔ ahohia mu so: osiandɛ yenyim dɛ ahohia dze abotar ba;
4. na abotar dze osuahu ba; na osuahu dze enyidado ba;
5. na enyidado nnhyɛ enyito, osiandɛ wɔnam Sunsum Krɔnkrɔn a wɔdze ama hɛn no do ehue Nyankopɔn dɔ egu hɛn akoma mu.
6. Na yɛda ho yɛ mberɛw no, ber a ɔsɛ mu na Kraest wui maa ebusuyɛfo.
7. Na nyia ɔyɛ nyimpa tsenenee mpo, ɔbɛyɛ dzen ana obi ewu ama no: bi annyɛ a, nyia ɔyɛ nyimpa papa no, obi besi no bo dɛ obowu ama no.
8. Na Nyankopɔn kyerɛɛ no dɔ wɔ hɛn do dɛ yɛda ho yɛ ndzebɔnyɛfo no, Kraest wui maa hɛn.
9. Dɛm ntsi afei mbom a woedua no bɔgyaa do ebu hɛn bem yi, wɔnam no do bɛgye hɛn nkwa efi ebufuw no mu.
10. Na sɛ yɛyɛɛ atamfo no, wɔnam ne Ba no no wu do kaa hɛn nye Nyankopɔn bɔɔ mu a, afei mbom a wɔaka hɛn abɔ mu yi wobodua no nkwa no do agye hɛn nkwa;
11. na nnyɛ yi nko bi, na mbom yɛhyehyɛ hɛnho wɔ Nyankopɔn mu, osian hɛn Ewuradze Jesus Kraest a sesei yɛnam no do enya nkabɔmu ntsi.
12. Dɛm ntsi dɛ mbrɛ bɔn nam nyimpa kor do baa wiadze, na owu nam bɔn do bae no, dɛmara na owu twaa mu baa nyimpa nyina do, dɛ hɔn nyina ayɛ bɔn ntsi:
13. na bɔn wɔ wiadze ansaana mbra no reba, na mbra nnyi hɔ a, wommbu bɔn nngu obi do.
14. Na owu dzii hen fii Adam do besii Moses do, wɔ hɔn mpo a hɔn bɔn nntse dɛ Adam nedze a ɔyɛ mbrato no. Dɛm Adam yi na wɔdze no toto nyia ɔbɛba no ho.
15. Na nnyɛ mbrɛ mbrato no tse na adom akyɛdze no so tse. Na sɛ ɔbaakofo ne mbrato ntsi dodowara ewu a, Nyankopɔn adom nye adom akyɛdze a ɔwɔ nyimpa kor Jesus Kraest mu no abor do ama dodowara.
16. Na nnyɛ dɛ mbrɛ ɔnam ɔbaakofo a ɔyɛɛ bɔn no do bae no na akyɛdze no tse, na atsɛmbu no nam baakofo do bɛdaan afɔbu, na adom akyɛdze no nam mbrato do bɛdaan abembu.
17. Na sɛ ɔbaakofo ne mbrato ntsi na owu nam ɔbaakofo no do dzii hen a, hɔn a woenya adom nye tsenenee akyɛdze no mbordo no so nam ɔbaakofo, Jesus Kraest do bedzi hen wɔ nkwa mu akyɛn dɛm.
18. Dɛm ntsi afei dɛ mbrɛ afɔbu nam ɔbaakofo mbrato do baa nyimpa nyina do no, dɛmara so na nkwa abembu nam ɔbaakofo abemdzi do baa nyimpa nyina do nye no.
19. Na dɛ mbrɛ dodowara nam nyimpa kor n'asoɔdzen do bɛyɛɛ ndzebɔnyɛfo no, mbrɛ dodowara nam ɔbaakofo ne setsie do bɛyɛ atseneneefo nye no.
20. Na mbra no kaa ho bae, ma mbrato aadɔɔ so: na mbrɛ bɔn adɔɔ so no, adom abor do akyɛn no;
21. ma dɛ mbrɛ bɔn edzi hen wɔ wu mu no, dɛmara so na adom nam tsenenee do eedzi hen akɔ onnyiewiei nkwa mu, ɔnam Jesus Kraest hɛn Ewuradze do.

## Tsir 6

1. Dɛm ntsi afei yɛbɛka dɛn? Ana yɛbɛda ho atsena bɔn mu, ma adom no adɔɔ so anaa?
2. Dabida. Ɔbɛyɛ dɛn na hɛn a yewui maa bɔn yɛbɛda ho atsena ase wɔ bɔn mu?
3. Ana hom nnyim dɛ hɛn a wonumaa hɛn hyɛɛ Kraest Jesus mu no nyina, wonumaa hɛn hyɛɛ no wu mu?
4. Dɛm ntsi wɔnam enuma mu esie yɛnye no wɔ owu mu, ma dɛ mbrɛ wɔnam Egya no n'enyimnyam do nyaan Kraest fii ewufo mu no, dɛmara so na hɛn so yaanantsew nkwa fofor mu.
5. Na sɛ wɔatsɛw hɛn nye Kraest abɔ mu kor wɔ no wu mu a, nna yɛnam no wusoɛr no do nye no bɔbɔ mu kor so efifir.
6. Na yenyim dɛ wɔbɔɔ hɛn nyimpa dadaw no nye no mbeamudua mu, ma bɔn nyimpadua no eewu, amma yaannyɛ bɔn nkowaa bio:
7. na nyia oewu no, woebu no bem wɔ bɔn ho.
8. Na sɛ yɛnye Kraest wui a, yɛgye dzi dɛ yɛnye no bɛtsena ase so;
9. osiandɛ yenyim dɛ Kraest a wonyaan no fii ewufo mu no runnwu bio, owu nndzi no do tum bio.
10. Na owu a owui no, owui maa bɔn prɛko, na ase a ɔtse no ɔtse ma Nyankopɔn.
11. Dɛmara so na hom mbubu hom ho dɛ hom ewu ama bɔn, na hom tse ase ma Nyankopɔn wɔ Kraest Jesus mu.
12. Dɛm ntsi mma hom mma bɔn nndzi hen wɔ hom nyimpadua a obowu no mu, dɛ hom betsie no wɔ n'akɔndɔ mu;
13. eso mma hom nngyaa hom nyimpadua mfafakuwa mma bɔn dɛ brakyew edwindadze, na mbom hom mfa homho mma Nyankopɔn dɛ hɔn a woefi ewufo mu tse ase, na hom ngyaa hom nyimpadua mfafakuwa mma Nyankopɔn dɛ tsenenee edwindadze.
14. Na bɔn rinndzi hom do tum bio; osiandɛ hom nnyi mbra ase, na mbom hom wɔ adom ase.
15. Afei ebɛn asɛm a? Dɛ yennyi mbra ase na yɛwɔ adom ase ntsi, yɛnyɛ bɔn anaa? Dabida.
16. Ana hom nnyim dɛ onyia hom egyaa homho ama no dɛ nkowaa dɛ hom betsie no no, sɛ bɔn a ɔdze kɔ owu mu dze o, setsie a ɔdze kɔ tsenenee mu o, ɔno a hom tsie no no no nkowaa nye hom?
17. Na ndaase nka Nyankopɔn dɛ nkyɛ hom yɛ bɔn nkowaa, na afei hom fi hom akoma mu ayɛ setsie ama nkyerɛkyerɛ soronko a wɔdze hom hyɛɛ mu no.
18. Na woeyi hom efi bɔn no nkowaasom ase, na hom abɛyɛ tsenenee no nkowaa.
19. Mekasa wɔ nyimpa afamu wɔ hom honam ne mberɛwyɛ ntsi dɛ, Mbrɛ hom gyaa hom nyimpadua mfafakuwa dɛ nkowaa maa efifidze nye emumuyɛ dze kɔr emumuyɛ mu no, dɛmara na afei hom ngyaa hom nyimpadua mfafakuwa dɛ nkowaa mma tsenenee nkɔ ahotsewee mu.
20. Na hom yɛɛ bɔn nkowaa no, hom twee homho fii tsenenee ho.
21. Ebɛn aba na hom nyaa no wɔ ber no mu wɔ ndzɛmba a afei ɔyɛ hom fɛr no mu? Na ndzɛmba no n'ewiei nye owu.
22. Na afei hom enya hom fahodzi efi bɔn ho, na hom abɛyɛ Nyankopɔn nkowaa yi, hom wɔ hom aba a ɔdze kɔ ahotsewee mu, na n'ewiei nye onnyiewiei nkwa.
23. Na bɔn akatua nye owu, na Nyankopɔn n'adom akyɛdze nye onnyiewiei nkwa a ɔwɔ hɛn Ewuradze Kraest Jesus mu.

## Tsir 7

1. Enuanom minyim dɛ merekasa kyerɛ hɔn a wonyim mbra no n'adzeban. Ana hom nnyim dɛ mber tsentsen a nyimpa tse ase no, mbra no dzi no do tum?
2. Na ɔbaa a ɔwɔ kun no wɔdze mbra no kyekyer no fam no kun mber tsentsen a ɔtse ase nyina; na sɛ kun no wu a, wɔasan no efi kun no ne mbra no ho.
3. Dɛm ntsi kun no tse ase no, sɛ ɔdze noho kɔbɔ banyin bi ho a, wɔbɛfrɛ no ɔwartofo, na sɛ kun no wu a, oefi mbra no ho, ntsi sɛ ɔdze noho kɔbɔ banyin bi ho a, ɔnnyɛ ɔwartofo.
4. Dɛm ntsi, enuanom, dɛmara na hom so wɔnam Kraest nyimpadua do eku hom ama mbra no, ma hom dze homho akɔbɔ ɔfofor ho, mekyerɛ nyia woenyan no efi ewufo mu no, ama yaasow aba ama Nyankopɔn.
5. Na yɛwɔ honam mu no, bɔn ne nhyɛdodze a ɔnam mbra no do no yɛɛ edwuma wɔ hɛn nyimpadua mfafakuwa mu dze soow aba maa owu.
6. Na afei yeewu ama dza nkyɛ ɔdze hɛn mu no ntsi, wɔasan hɛn efi mbra no ho, ma yaasom wɔ sunsum foforyɛ mu, na nnyɛ kyerɛw dadaw no mu a.
7. Dɛm a nna yɛbɛka dɛn? Mbra no nye bɔn anaa? Dabida, naaso mennhu bɔn gyedɛ ɔnam mbra no do: nkyɛ minnyim enyiber gyedɛ mbra no kaa dɛ, Mma w'enyi mmber adze.
8. Na bɔn nam mbrasɛm no do nyaa kwan yɛɛ enyiber nyina wɔ mo mu: na sɛ mbra nnyi hɔ a, bɔn ewu.
9. Na emi dze, mukwetsii mbra no bɔɔ bra pɛn, na mbrasɛm no bae no, bɔn nyanee;
10. na emi dze muwui, na mbrasɛm no ara a ɔbɔɔ me nkwa ho anohoba no, ɔnoara so na ɔdze me kɔr owu mu.
11. Na bɔn nam mbrasɛm no do nyaa kwan daadaa me, na ɔnam do kum me.
12. Dɛm ntsi mbra no yɛ krɔnkrɔn, na mbrasɛm no yɛ krɔnkrɔn, nye tsenenee, nye papa.
13. Nna tserɛ dza ɔyɛ papa no daan owu maa me nye no? Dabida, na mbom bɔn, ama ɔaada edzi dɛ ɔyɛ bɔn ntsi, na ɔnam dza ɔyɛ papa no do dze wu aba mo do, ama bɔn aayɛ bɔn ntrado.
14. Na yenyim dɛ mbra no yɛ sunsum mu adze, na emi dze, meyɛ honamnyi a wɔatɔn me akɔ bɔn ase.
15. Na dza meyɛ no, minnyim: na nnyɛ dza mepɛ na meyɛ, na dza mikyir na meyɛ.
16. Na sɛ meyɛ dza memmpɛ a, megye to mu dɛ mbra no ye.
17. Na afei nnyɛ emi na meyɛ, na bɔn a ɔtse mo mu no a.
18. Na minyim dɛ papa biara nntse mo mu, mekyerɛ me nyimpasu mu; osiandɛ papayɛ ho pɛ dze, ɔwɔ mo mu, na mbom mbrɛ minsi nyɛ dza oye no na munntum.
19. Na papa a mepɛ no mennyɛ, na bɔn a memmpɛ no, ɔno mbom na meyɛ.
20. Na sɛ dza memmpɛ no, na meyɛ a, nna nnyɛ emi na meyɛ bio, na bɔn a ɔtse mo mu no a.
21. Nna muhu mbra bi dɛ emi a merepɛ papa ayɛ no, bɔn nye me tse.
22. Na mo mu nyimpa afamu dze m'enyi gye Nyankopɔn mbra ho;
23. naaso muhu mbra fofor bi wɔ me nyimpadua mfafakuwa mu a ɔnye m'adwen mbra ko, dɛ ɔfa me ndɔmmum ma bɔn a ɔwɔ me nyimpadua mfafakuwa mu no.
24. Ao, ɔwerɛhonyi a metse dɛm! Woana beyi me efi dɛm owu nyimpadua yi mu?
25. Na afei menam hɛn Ewuradze Jesus Kraest mu da Nyankopɔn ase! Na afei mankasa dze, medze m'adwen som Nyankopɔn ne mbra, na ɔhonam dze, medze som bɔn mbra.

## Tsir 8

1. Dɛm ntsi afei afɔbu biara nnyi hɔ ma hɔn a wɔwɔ Kraest Jesus mu no .
2. Na Kraest Jesus mu nkwa Sunsum mbra no agye me efi bɔn nye owu mbra no mu.
3. Na dza mbra no enntum annyɛ, dɛ ɔnam honam no do yɛ mberɛw ntsi no, Nyankopɔn somaa nankasa ne Ba wɔ bɔn honam suban no mu, wɔ bɔn ntsi, dze buu bɔn fɔ wɔ honam mu,
ROM.8.4, ama mbra no n'ahyɛdze no aahyɛ ma wɔ hɛn a yɛnnantsew honam afamu, na mbom yɛnantsew sunsum afamu no mu.
5. Na hɔn a wɔtɔ kɔ honam do no dwen honam dze, na hɔn a wɔtɔ kɔ sunsum do no dwen sunsum dze.
6. Na honam adwen yɛ owu, na sunsum adwen dze, ɔyɛ nkwa nye asomdwee.
7. Osiandɛ honam adwen yɛ Nyankopɔn do mansotwe na ɔmmfa noho nnhyɛ Nyankopɔn mbra no ase, ampa so orunntum;
8. na hɔn a wɔwɔ honam mu no runntum nnsɔ Nyankopɔn enyi.
9. Na hom dze, hom nnyi honam mu, na mbom hom wɔ sunsum mu, ber a Nyankopɔn no Sunsum tse hom mu no. Na obiara a onnyi Kraest no Sunsum no, ɔnnyɛ nedze.
10. Na sɛ Kraest wɔ hom mu a, ɔnam bɔn ntsi nyimpadua no ewu, naaso tsenenee ntsi sunsum no ma nkwa.
11. Na sɛ nyia onyaan Jesus fii ewufo mu no no Sunsum tse hom mu a, nyia onyaan Kraest Jesus fii ewufo mu no, nam no Sunsum a ɔtse hom mu no do bɛma hom nyimpadua a owu yi so enya nkwa.
12. Dɛm ntsi afei, enuanom, yɛyɛ akafo, mbom nnyɛ honam afamu na yɛdze kaw bi, dɛ yɛbɛtsena ase wɔ honam mu:
13. na sɛ hom tsena ase honam afamu a, hom bowu, na sɛ hom nam sunsum mu ku nyimpadua ne ndzeyɛe dze a, hom bɛtsena ase.
14. Na dodow a Nyankopɔn no Sunsum no gye hɔn taataa no, hɔn na wɔyɛ Nyankopɔn mba.
15. Na hom ennya nkowaayɛ sunsum a hom dze bosuro bio, na mbom hom enya abayɛ sunsum a yɛnam do tsea mu dɛ, Abba, Egya!
16. Na Sunsum nankasa nye hɛn sunsum dzi dase dɛ yɛyɛ Nyankopɔn mba;
17. na sɛ yɛyɛ mba a, yɛyɛ adzedzifo so, Nyankopɔn adzedzifo nye Kraest mu anyɛnkoyɛ adzedzifo, na sɛ yɛnye Kraest hu amandze dze a, yebenya kyɛfa so wɔ n'enyimnyam no mu.
18. Na mubu dɛ sesei ber yi mu amandzehu no nndu enyimnyam a wɔrebɛda no edzi akyerɛ hɛn no ho koraa.
19. Na abɔdze no rotweɔn dzendzenndzen dɛ wɔbɛda Nyankopɔn ne mba edzi.
20. Na wɔdze abɔdze no hyɛɛ adze gyan ase, wɔ enyidado mu, nnyɛ nankasa ne pɛ a, na mbom nyia ɔdze hyɛɛ ase no ntsi a.
21. Osiandɛ abɔdze nankasa so wobeyi no mpɔtɔwee nkowaasom no ase akɔ Nyankopɔn mba enyimnyam adehyedzi no mu.
22. Na yenyim dɛ abɔdze no nyina si nkrum dɛ ɔbaa a ɔroko awoo bodu ndɛ.
23. Na nnyɛ abɔdze no nko, na hɛnankasa so a yɛwɔ Sunsum no aba a odzi kan no, hɛn so yesi nkrum wɔ hɛn mu rotweɔn abayɛ no a wɔdze bɔpon nyimpadua no.
24. Na enyidado mu na wɔgyee hɛn nkwa: na enyidado a wohu no nnyɛ enyidado, na dza obi hu no, ɔbɛyɛ dɛn na n'enyi bɛda do?
25. Na sɛ hɛn enyi da dza yennhu do a, nna yɛdze abotar tweɔn.
26. Dɛmara so na Sunsum no suo hɛn mu wɔ hɛn mberɛwyɛ mu, osiandɛ yennyim mbrɛ yendua mbɔ mpaa a ɔsɛ; na Sunsum nankasa na ɔdze apensi a onnyi kabea dzi ma hɛn.
27. Na nyia ɔpɛnsa akoma mu no nyim Sunsum no n'adwen mbrɛ ɔtse, osiandɛ odzi ma ahotseweefo no dɛ mbrɛ Nyankopɔn ne pɛ tse.
28. Na yenyim dɛ hɔn a wɔdɔ Nyankopɔn no, ɔdze adze nyina bɔ mu yɛ edwuma ma hɔn yieyɛ, mekyerɛ hɔn a wɔnam ne tsirmpɔw do afrɛ hɔn no.
29. Na hɔn a ohun hɔn siei no, hɔn so na oyii hɔn too hɔ dɛ wɔnye ne Ba no suban nsɛ, ama ɔno dze, ɔaayɛ enuanom pii mu abakan.
30. Na hɔn a oyii hɔn too hɔ no, hɔn so na ɔfrɛɛ hɔn, na hɔn a ɔfrɛɛ hɔn no, hɔn so na obuu hɔn bem, na hɔn a obuu hɔn bem no, hɔn so na ɔhyɛɛ hɔn enyimnyam.
31. Nna afei yɛbɛka dɛn wɔ iyinom ho? Sɛ Nyankopɔn wɔ hɛn afa a, woana na obotum asoɛr etsia hɛn?
32. Ɔno a ɔannkam nankasa ne Ba, na oyii no mae wɔ hɛn nyina ntsi no, ɔbɛyɛ dɛn na ɔnnkɛfa adze nyina aka no ho adom hɛn?
33. Woana botum atoatoa hɔn a Nyankopɔn asan mu eyi hɔn no? Nyia obu bem nye Nyankopɔn.
34. Woana nye nyia obu fɔ? Kraest Jesus a, ɔno a owui, nyew, na ɔsoɛree fii ewufo mu, nyia ɔtse Nyankopɔn nyimfa no a, na ɔnoara so na odzi ma hɛn no.
35. Woana bɛtsew hɛn efi Kraest dɔ no ho? Ahohia, anaa ahomtsew a, ɔhaw anaa ɔkɔm, adagyaw, anaa amandzenya a, anaa afona a?
36. Dɛ mbrɛ wɔakyerɛw no dɛ, Ɔwo ntsi woku hɛn daa nyina; Woebu hɛn dɛ nguan a woruboku hɔn.
37. Naaso iyi nyina mu yɛnam nyia ɔdɔɔ hɛn no do dzi konyim bor do.
38. Na megye dzi ampa dɛ, owu anaa nkwa, anaa abɔfo, anaa etumfo, anaa dza ɔwɔ hɔ sesei, anaa dza ɔrebɛba, anaa ahoɔdzenfo,
ROM.8.39, anaa dza ɔkrɔn, anaa bun, anaa abɔdze biara nnkotum atsew hɛn efi Nyankopɔn dɔ no a ɔwɔ hɛn Ewuradze Kraest Jesus mu no ho.

## Tsir 9

1. Meka no nokwar wɔ Kraest mu, minndzi ator, na me tsibowa so regye me dase wɔ Sunsum Krɔnkrɔn mu,
ROM.9.2, dɛ mowɔ awerɛhow kɛse nye yaw a ɔmmbotow wɔ m'akoma mu.
3. Na nkyɛ mepɛ dɛ wɔyɛ mara ebusudze fi Kraest ho, ma mo nuanom a wɔyɛ m'ebusuafo wɔ honam afamu:
4. na wɔyɛ Israelfo a abayɛ no, nye enyimnyam no, nye ahyɛmu no, nye mbrahyɛ no, nye Nyankopɔn som no, nye anohoba no yɛ hɔndze;
5. na egyanom no so yɛ hɔndze, na honam afamu so Kraest a ɔyɛ adze nyina do Nyankopɔn a woehyira no daa daa no fi hɔn mu bae no. Amen.
6. Na nnyɛ dɛ gyama Nyankopɔn asɛm no ayɛ gyan bi; osiandɛ nnyɛ hɔn a wofi Israel mu nyina nye Israelfo;
7. na eso nnyɛ dɛ wɔyɛ Abraham asefo ntsi na hɔn nyina yɛ mba, na mbom, Isaak mu na wɔbɛfrɛ w'asefo.
8. Ɔno nye dɛ nnyɛ honam mu mba na wɔyɛ Nyankopɔn mba, na mbom anohoba mba no na wobu hɔn n'asefo.
9. Na anohoba no ɔnye asɛm yi, Afedan sisei mebɛba no, nna Sara enya ba.
10. Na nnyɛ dɛm nko, na Rebeka so nye ɔbaako no a ɔno nye hɛn egya Isaak nyinsenii,
ROM.9.11, na wonnyae nnwoo mba no, na wonnyae nnyɛɛ papa anaa bɔn no, mbrɛ ɔbɛyɛ ma Nyankopɔn ne nsanmuyi tsirmpɔw no begyina, na eemmfi ndwuma mu na mbom eefi nyia ɔfrɛ no ntsi no,
ROM.9.12, wɔsee no dɛ, Ɔpanyin no bɔsom ekumaba no
13. dɛ mbrɛ wɔakyerɛw dɛ, Jakob na modɔɔ no, na Esau dze, metaan no., #Mal 1.2
14. Dɛm a afei yɛbɛka dɛn? Ana Nyankopɔn ayɛ ayɛmpamu, anaa ɔnntsen? Oho, ɔnntse dɛm da!
15. Na ɔkaa kyerɛ Moses dɛ, Nyia muhu no mbɔbɔr ara na mubohu no mbɔbɔr, na nyia me yamu hyehye me ma no ara na me yamu bɛhyehye me ama no.
16. Ntsi, ommfi nyia ɔpɛ, anaa nyia otutu mbirika, na ofi Nyankopɔn a ohu mbɔbɔr no.
17. Na kyerɛw no se Farao dɛ, Iyi ntsi na memaa wo do, dɛ mibeyi mo tum edzi wɔ wo mu, ama wɔaabɔ me dzin wɔ asaase nyina do.
18. Dɛm ntsi nyia ɔpɛ na ohu no mbɔbɔr, na nyia ɔpɛ na opirim n'akoma.
19. Na bi a ibebisa me dɛ, Dɛm a nna ɔyɛ dɛn na ɔda ho ara hu mfom wɔ nyimpa ho? Woana botum esiw ne pɛ kwan?
20. Ao, nyimpa, woana nye wo na enye Nyankopɔn yiyi nsɛm ano? Ana awendze bɛse ɔwemfo dɛ, Ɔyɛ dɛn na eyɛɛ me dɛm?
21. Ana senaba wemfo nnyi dɛtse do tum dɛ ɔdze dɛtsetɔw kor noara bi wen kɔɔpow a ɔsom bo, na ɔdze bi so wen kor so a ɔnnsom bo?
22. Na dɛ Nyankopɔn repɛ akyerɛ n'ebufuw, na oeyi no tum edzi ntsi, ɔdze abotar pii peen nkorɔfo a woeyi no ebufuw a woesiesie hɔn ama ɔsɛɛ no;
23. na sɛ ɔpɛ dɛ ɔbɛma woehu n'enyimnyam ahonya no so wɔ mbɔbɔrhu a oesiesie ama hɔn a oesiesie ama enyimnyam no so a, yɛbɛka dɛn?
24. Mekyerɛ hɛn a wɔafrɛ hɛn, nnyɛ Jewfo nko, na amanamamfo so bi ka ho.
25. Dɛ mbrɛ ɔka so wɔ Hosea mu dɛ, Mebɛfrɛ dza ɔnnyɛ me man, me man, Na nyia ɔnnyɛ mo dɔfo no, mo dɔfo.
26. Na ɔbɛba, dɛ, hɔn a wɔsee hɔn dɛ, Hom nnyɛ me man no, Hɔn na wɔbɛfrɛ hɔn Nyankopɔn tseasefo no mba.
27. Na Isaia so tsea mu wɔ Israel ho dɛ, Sɛ Israelmba dodow tse dɛ mpoano anhwea mpo a, kakraabi na wɔbɛgye hɔn nkwa., #Isa 10.22
28. Na n'asɛm no ne nwiei nye ne tsiatwa ntsi, Ewuradze bɛyɛ iyi wɔ asaase do.
29. Na dɛ mbrɛ Isaia kae too hɔ dɛ, Sɛ Dɔm Ewuradze enngya hɛn asefo a, Nkyɛ yɛayɛ dɛ Sodom, na wɔama yɛayɛ dɛ Gomora.
30. Ebɛn asɛm na afei yɛbɛka? Dɛ amanamamfo a woenntsiw tsenenee no nsa aka tsenenee a ɔyɛ tsenenee a ofi gyedzi mu;
31. na Israel a otsiiw tsenenee mbra no enndu tsenenee mbra no ho.
32. Ebɛnadze ntsi a? Osiandɛ woenndua gyedzi do, na dɛ gyama ofir ndwuma mu. Wofintsiiw fintsiw bo no do,
ROM.9.33, dɛ mbrɛ wɔakyerɛw no dɛ, Hwɛ, moroto fintsiwbo bi wɔ Zion, ɔbotan a ɔbɛma nkorɔfo ahwe ase: Na nyia ɔbɛgye no edzi no, n'enyim nnkogu ase.

## Tsir 10

1. Enuanom, m'akoma mu apɛdze pa ara na mo nkotoserɛ a meserɛ Nyankopɔn ma hɔn nye dɛ, wobenya nkwa.
2. Na midzi hɔn dase dɛ wɔwɔ Nyankopɔn ho mbɔdzembɔ, na mbom wonnyi ho nyimdzee.
3. Na ɔnam dɛ wonnyim Nyankopɔn ne tsenenee, na wɔhwehwɛ dɛ wɔdze hɔnankasa hɔndze si hɔ ntsi, wɔammbrɛ hɔnho adze annhyɛ Nyankopɔn tsenenee no ase.
4. Na Kraest nye mbra no n'ewiei a ɔdze obiara a ɔgye dzi kɔ tsenenee mu.
5. Na Moses kyerɛw dɛ nyimpa a ɔyɛ tsenenee a ofi mbra no mu no na obenya mu nkwa.
6. Na mbrɛ tsenenee a ofi gyedzi mu no ka nye yi, Mma nnse wɔ w'akoma mu dɛ, Woana bɔfow akɔ sor? (Ɔno nye dɛ, ɔrekɛfa Kraest esian:)
7. anaadɛ, Woana besian akɔ bun no mu? (Ɔno nye dɛ, ɔrekɛfa Kraest efi ewufo mu aba).
8. Na ɔka dɛn? Asɛm no abɛn wo, ɔwɔ w'anomu, ɔwɔ w'akoma mu: (Ɔno nye gyedzi asɛm a yɛbɔ no dawur no, )
9. dɛ, Sɛ edze w'ano paa mu ka dɛ Jesus nye Ewuradze, na egye dzi wɔ w'akoma mu dɛ Nyankopɔn nyaan no fii ewufo mu a, wɔbɛgye wo nkwa:
10. na akoma na wɔdze gye dzi kɔ tsenenee mu, na ano na wɔdze paa mu ka kɔ nkwagye mu.
11. Na kyerɛw no ka dɛ obiara a ɔbɛgye no edzi no n'enyim runngu ase.
12. Na soronko biara nnyi Jewnyi nye Griiknyi ntamu: na Ewuradze kor no ara na odzi hɔn nyina do, na ɔyɛ ɔhonyanyi ma hɔn a wɔfrɛ no nyina:
13. na, Obiara a ɔbɔbɔ Ewuradze dzin no obenya nkwa.
14. Na wɔbɛyɛ dɛn afrɛ nyia wɔnngyee no nndzii? Na wɔbɛyɛ dɛn agye nyia wɔnntsee no ho asɛm edzi? Na sɛ ɔsɛnkafo nnyi hɔ a, wɔbɛyɛ dɛn atse?
15. Na sɛ wɔnnsomaa hɔn a, wɔbɛyɛ dɛn abɔ asɛm no dawur? Dɛ mbrɛ wɔakyerɛw no dɛ, Hɔn a wɔdze ndzepa ho asɛmpa ba no, mbrɛ hɔn anan dua yɛ fɛw a!
16. Na hɔn nyinara enntsie asɛmpa no. Na Isaia se dɛ, Ewuradze, woana na ɔagye hɛn amandzɛɛ edzi?
17. Nna gyedzi no fi otsie mu, na otsie nam Kraest asɛm do na ɔba.
18. Na mese, Ana wɔanntse koraa? Nyew, ampa, Hɔn ndze epuei akɔ asaase nyina do, Na hɔn asɛm edu wiadze ano noho.
19. Mibisa bio dɛ, Ana Israel anntse ase? Moses dzi kan ka dɛ, Medze hɔn a wɔnnyɛ ɔman beyi hom nyinkun, Ɔman a wonnyi ntseasee na medze beyi hom ebufuw.
20. Isaia so dze ndamyɛ papa ka dɛ, Hɔn a wɔannhwehwɛ me, ehu me; Meyi moho akyerɛ hɔn a woemmbisa m'ekyir kwan.
21. Na Israel dze, ɔka kyerɛ hɔn dɛ, Adzekyee tsentsen nyina metserɛɛw me nsamu maa ɔman asokyewfo nye nyiyianofo.

## Tsir 11

1. Dza afei mibisa nye dɛ, Aso Nyankopɔn atow ne man akyen anaa? Ɔnntse dɛm da. Na mankasa so meyɛ Israelnyi a mifi Abraham asefo mu, Benjamin ebusuakuw mu.
2. Nyankopɔn nntoow ne man a ohun hɔn siei no nnkyenee. Ana hom nnyim dza kyerɛw no ka wɔ Elija ho? Mbrɛ ɔbɔɔ mpaa kyerɛɛ Nyankopɔn dze tsiaa Israel dɛ,
ROM.11.3, Ewuradze, woekuku wo nkɔnhyɛfo, na w'afɔrmbukyia so woedwurudwuruw no, na emi nko na maka, na emi so mpo wɔrohwehwɛ me eku me., #1 Ahe 19.10
4. Na Nyankopɔn buaa no dɛn? Meyi mbarimba mpemesuon ama moho a wommbuu ntwɛr mmaa Baal.
5. Dɛmara na ndɛ mber yi so nyimpa kakra aka a Nyankopɔn adom asan mu eyi hɔn.
6. Na sɛ ɔnam adom do a, nna ommfir ndwuma bio: ɔno dze, na nkyɛ adom nnyɛ adom bio.
7. Dɛm a nna ebɛn asɛm a? Dza Israel hwehwɛ no, ne nsa annka; na hɔn a wɔasan mu eyi hɔn no nsa kae, na nkaa no piriim hɔn akoma:
8. dɛ mbrɛ wɔakyerɛw no dɛ, Nyankopɔn maa hɔn sunsum a ɔtɔ nkom, enyiwa a wɔmmfa nnhu adze, nye asowa a ɔnntse asɛm dze ebodu ndɛ da yi.
9. Na David se, Ma hɔn edzidzipon nyɛ efir, nye apafir, Nye fintsidua nye akatua mma hɔn:, #Dwom 69.22
10. Ma hɔn enyiwa nyɛ kusuu amma woeennhu adze, Na ma hɔn fona mma hɔn mu nkontom daa.
11. Na afei mese, Ana wofintsiwii ama wɔaahwe ase? Dabida. Na mbom ɔnam hɔn mfom do na nkwagye abɛyɛ amanamamfo dze, na ɔdze eyi hɔn nyinkun.
12. Na sɛ hɔn mfom yɛ wiadze ahonya, na hɔn ahwerdzi ayɛ amanamamfo ahonya a, nna hɔn amayɛ dze ɔbɛkyɛn dɛm dɛn ara?
13. Na hom amanamamfo na mekasa kyerɛ hom. Dɛ meyɛ amanamamfo somafo ntsi, mehyɛ mo som yi enyimnyam,
ROM.11.14, dɛ bi a mibeyi hɔn a wɔyɛ mo honam no nyinkun, na magye hɔn mu binom nkwa.
15. Na sɛ ɔtow a wɔtoow hɔn kyenee ayɛ wiadze nkabɔmu a, ɔgye a wɔbɛgye hɔn no dze ɔbɛyɛ dɛn, nnyɛ nkwa a ofi ewufo mu a?
16. Na sɛ aba a odzi kan no yɛ krɔnkrɔn a, ɔtɔw no so yɛ bi; na sɛ ndwow no yɛ krɔnkrɔn a, nna n'abaw no so yɛ bi.
17. Na sɛ abaw no bi ebubu, na wɔdze ɔwo a eyɛ kwaa mu ngodua afora ahyɛ mu, ma enya ngodua no no ndwow nye no mu ngo bi a,
ROM.11.18, mma nnhyehyɛ woho wɔ abaw no do: na sɛ ehyehyɛ woho a, nnyɛ ɔwo na eso ndwow no, na ndwow no na ɔso wo.
19. Na bi a ebɛse dɛ, Wobubuu abaw no, ama wɔdze me aahyɛ mu.
20. Ɔyɛ nokwar, ekyingye ntsi na wobubuu hɔn, na wo so gyedzi ntsi na igyina hɔ. Mma mmema woho do, na mbom ma ɔnyɛ wo hu.
21. Na sɛ Nyankopɔn ammfa annkyɛ abaw a wofi dua no ara mu fifir no a, ɔremmfa nnkyɛ wo so.
22. Dɛm ntsi hu dɛ Nyankopɔn ne yamu ye na ɔyɛ dzen so: ɔnye hɔn a wɔahwehwe ase no dzii no dzendzenndzen, na ɔwo dze ɔkyerɛɛ n'ayamuyie wɔ wo do, naaso gyedɛ ekɔ do araa tsena n'ayamuyie mu: annyɛ dɛm a, wobotwa wo so akyen.
23. Na hɔn so sɛ wɔannda ho anntsena hɔn ekyingye mu a, wɔdze hɔn bɛhyɛ mu bio, osiandɛ Nyankopɔn botum dze hɔn ahyɛ mu bio.
24. Na sɛ ɔwo wotwaa wo dza noara yɛ kwaa mu ngodua ho, na sɛ wokwetsii wo bɔbea dze wo bɛhyɛɛ ngodua pa mu a, mpɛn ahen ara na wɔnnkɛfa yinom a wɔyɛ bɔbea no ara mu abaw no ahyɛ hɔnara hɔn ngodua mu bio?
25. Na, enuanom, memmpɛ dɛ misiw hom esumasɛm yi do, amma hom eemmbu homho enyansafo, dɛ akomapirim afaafa aba Israel do dze ekodu dɛ amanamamfo nyina bɛba abɛka gyedzi no ho;
26. na ɔno na Israel nyina benya nkwa, dɛ mbrɛ wɔakyerɛw no dɛ, Ɔgyefo no befi Zion aba, Ɔbɛpam emumuyɛ efi Jakob asefo mu:, #Isa 59.20
27. Na iyi nye m'ahyɛmu a menye hɔn bedzi, Ber a mibeyi hɔn bɔn efi hɔ no.
28. Asɛmpa no afamu dze, wɔyɛ atamfo wɔ hom ntsi; na nsanmuyi no afamu, wɔyɛ adɔfo wɔ egyanom ntsi,
ROM.11.29, osiandɛ sɛ Nyankopɔn ma obi adom akyɛdze na ɔfrɛ no a, ɔnntwe nnsan ekyir.
30. Dɛ mbrɛ ber a ɔabɛsen hom yɛɛ asoɔdzen, na sesei ɔnam iyinom hɔn asoɔdzen do hom enya ehumbɔbɔr no,
ROM.11.31, dɛmara so na iyinom ayɛ asoɔdzen sesei, ma ɔnam ehumbɔbɔr a wɔdze ehu hom no do, hɔn so woeenya ehumbɔbɔr.
32. Na Nyankopɔn aka hɔn nyina ahyɛ asoɔdzen mu ama oeehu hɔn nyina mbɔbɔr.
33. Ao, mbrɛ Nyankopɔn n'ahonya, ne nyansaa nye ne nyimdzee mu dua dɔ a! Mbrɛ N'atsɛmbu mu ntseasee dua yɛ dzen a, n'akwan so tra ntseasee.
34. Na woana na oehu Ewuradze n'adwen? Anaa woana na ɔayɛ ne pamfo?
35. Anaa woana na oedzi kan dze biribi ama no, ama ɔno so wɔaahyɛ no ananmu bio?
36. Na adze nyina fi no hɔ, na wɔnam no do ba, na wowie wɔ no mu. Ɔno na enyimnyam nka no afebɔɔ! Amen.

## Tsir 12

1. Dɛm ntsi, enuanom, menam Nyankopɔn n'ehumbɔbɔr do serɛ hom dɛ hom ntu hom nyimpadua nsi hɔ dɛ enyikan afɔrbɔdze krɔnkrɔn a ɔsɔ Nyankopɔn enyi a ɔyɛ hom som a ntseasee wɔ mu no.
2. Na mma hom nnyɛ hom ho dɛ wiadze yi: na mbom hom ndua hom adwen foforyɛ mu nsakyer, ama hom aasɔ Nyankopɔn pɛ no a oye na ɔsɔ enyi na odzi mu no ahwɛ.
3. Na menam adom a wɔdze adom me no do meka kyerɛ hom mu nyimpa biara dɛ mma ɔnndwen nntra dza ɔsɛ dɛ ɔdwen, na mbom ɔndwen enyidahɔ adwen, dɛ mbrɛ Nyankopɔn akyɛ gyedzi nsusui ama obiara no.
4. Na dɛ mbrɛ yɛwɔ nyimpadua kor yi mu mfafakuwa pii, na mfafakuwa no nyina nndzi dwuma kor no
5. dɛmara so na hɛn a yɛdɔɔ so yi, yɛyɛ nyimpadua kor wɔ Kraest mu, na yɛyɛ mfafakuwa ma hɛnho nkorkor.
6. Na yɛwowɔ adom akyɛdze a ɔsosoree dɛ mbrɛ adom a wɔdze adom hɛn no tse no. Sɛ nkɔnhyɛ a, hom mma yɛnhyɛ nkɔm dɛ mbrɛ hɛn gyedzi nsusui pa tse;
7. sɛ ɔsom a, yensuo hɛn som no mu dzen, ɔkyerɛkyerɛfo nyɛ ne nkyerɛkyerɛ no yie,
ROM.12.8, nyia otu fo nkɔ do mma afotu, nyia ɔkyɛ adze mfa akomamutsewee nkyɛ, nyia odzi panyin, ɔmbɔ mbɔdzen wɔ mu, nyia ohu mbɔbɔr, mfa enyimtsewee nyɛ.
9. Mma hom mmfa ndabraba mfora ɔdɔ mu. Hom nkyir dza omuo na hom ntakyer dza oye ho.
10. Enuadɔ mu a, hom ndodɔ homho yie nkorkor; enyidzi mu a, hom ndzi kan ndzidzi homho nyi;
11. mbɔdzembɔ mu a, mma hom nnyɛ nyaa nyaa wɔ mu; hom nyɛ sunsum mu hyew; hom nsom Ewuradze.
12. Hom ndzi dɛw wɔ enyidado mu; sɛ hom kɔ ahohia mu a, hom nya ho abotar; hom nkɔ do araa mbɔ mpaa;
13. hom mboa ahotseweefo a wɔwɔ hia mu; hom ngye ahɔho.
14. Hom nhyira hɔn a wɔtseetsee hom ho: hom nhyira na mma hom nndom.
15. Hom nye hɔn a wodzi dɛw ndzi dɛw; hom nye hɔn a wosu nsu.
16. Hom nyina nye homho homho ntsena ntseasee mu. Mma hom mmema hom ho do, na mbom hom mbrɛ homho adze mma hɔn a wɔdwe. Mma hom mmbu homho enyansafo mbordo.
17. Mma hom mmfa bɔn nntua obiara bɔn kaw. Hom ndwen dza ɔyɛ enyidzi wɔ nyimpa nyina enyim.
18. Sɛ ɔbɛyɛ a, hom afamu dze, hom nye nyimpa nyina ntsena asomdwee mu.
19. Adɔfo, mma hom nndzidzi homho wer, na mbom hom ngyaa biribiara nhyɛ Nyankopɔn n'ebufuw nsa: osiandɛ wɔakyerɛw no dɛ, Awerdzi dzi wɔ me: emi na mubotua kaw, Ewuradze na ɔse.
20. Dɛm ntsi sɛ kɔm dze wo tamfo a, ma no edziban; sɛ nsukɔm dze no a, ma no biribi ma ɔnnom: osiandɛ sɛ eyɛ dɛm a, ebɔboaboa gyansenama ano egu n'etsifi., #Mbɛ 25.21
21. Mma bɔn nndzi hom do nyim, na mbom hom mfa papa ndzi nyim wɔ bɔn do.

## Tsir 13

1. Hom mma nyimpa nyina mbrɛ hɔnho adze nhyɛ ɔman mu mpanyimfo tum ase: osiandɛ tum biara nnyi hɔ dɛ dza ofi Nyankopɔn, na tum ahorow a wɔwɔ hɔ no Nyankopɔn na ɔhyehyɛe.
2. Dɛm ntsi obiara a otsia tum yi no, otsia Nyankopɔn n'ahyehyɛdze, na hɔn a wɔyɛ dɛm no benya afɔbu ama hɔnho.
3. Na hɔn a wodzi mpanyin no ho nnyɛ hu mma ndwuma pa, na mbom ɔyɛ hu ma bɔn. Ana emmpɛ dɛ isuro tum no? Nna yɛ papa ɛ, na ibenya ho ayɛyi:
4. osiandɛ wɔyɛ Nyankopɔn asomfo ma wo yieyɛ. Na sɛ eyɛ dza ɔyɛ bɔn a, ɔno suro tum no: osiandɛ onnkitsa tum afona no kwa, na ɔyɛ Nyankopɔn somfo nye werdzifo a ɔdze ebufuw ba nyia ɔyɛ bɔn do.
5. Dɛm ntsi otwar dɛ hom brɛ homho adze, nnyɛ dɛ ebufuw nko ntsi, na mbom tsibowa so ntsi.
6. Iyi ntsi so na hom yi tow; osiandɛ wɔyɛ Nyankopɔn asomfo a wɔhwɛ dɛm adze yi do.
7. Dɛm ntsi hom ntua obiara ne ndzinoa mma no: hom nyi tow ahorow nyina mma nyia tow sɛ no, hom mfa nsuro mma nyia suro sɛ no, enyidzi mma nyia enyidzi sɛ no.
8. Mma hom nndze obiara kaw gyedɛ ɔdɔ a hom bɔdodɔ homho: na nyia ɔdɔ ne nyɛnko no oedzi mbra no do.
9. Na asɛm a wɔka dɛ, Mma nnto awar, Mma nndzi ewu, Mma nnwia adze, Mma w'enyi mmber adze no, anaa sɛ ahyɛdze biara ka ho a, woesi ne nyina tam wɔ asɛm yi mu dɛ, Dɔ wo nyɛnko dɛ woho.
10. Ɔdɔ nnyɛ ne nyɛnko bɔn biara: dɛm ntsi sɛ yɛdodɔ hɛnho a nna yeedzi mbra no nyina do.
11. Na iyi na hom nyim, dɛ ber enya edu a yenyan fi hɛn nda mu: na afei na hɛn nkwagye abɛn kyɛn ahyɛse a yɛgyee dzii no.
12. Adzesaa akɔ enyim, adzekyee abɛn: dɛm ntsi hom mma yenyi sum mu ndwuma no ngu, na yɛnhyɛ kan no akodze no.
13. Hom mma yɛnnantsew yie dɛ mbrɛ ɔfata kan no, nnyɛ edzidzintrudu nye asabow mu, nnyɛ ndwamanyɛ nye atantandze mu, nnyɛ aperper nye nyinkun mu.
14. Na mbom hom mfa Ewuradze Jesus Kraest nyɛ akontar nhyɛ, na mma hom mmfa hom adwen mma honam nhyɛ n'akɔndɔdze ma.

## Tsir 14

1. Nyia ne gyedzi yɛ mberɛw no hom ngye no, na mbom nnyɛ dɛ hom nye no beyiyi nsɛm ano wɔ mbrɛ n'adwen yɛ no no ho.
2. Obi wɔ gyedzi dɛ odzi adze nyina: na nyia ɔyɛ mberɛw no dze, odzi nhabanhaban nko.
3. Mma nyia odzi no mmbu nyia onndzi no enyimtsia, na nyia onndzi no mma ommbu nyia odzi no atsɛn: osiandɛ no so Nyankopɔn agye no ato mu.
4. Woana nye ɔwo a ibu obi no nkowaa atsɛn? Hɔnankasa hɔn wura na wogyina anaa wɔhwe ase ma no. Na wobegyina so, osiandɛ Ewuradze botum ama woegyina.
5. Na obi bu da kor bi kyɛn bi, obi so bu nda nyina pɛr. Hom mma obiara nankasa n'adwen nsi no pi.
6. Nyia ɔdwen da no do dwen do ma Ewuradze, na nyia odzi no dzi ma Ewuradze, na ɔdze ndaase ma Nyankopɔn; na nyia onndzi no, Ewuradze na onndzi mma no, na ɔdze ndaase ma Nyankopɔn.
7. Na hɛn mu biara nntse ase mma noho, na hɛn mu biara nnwu mma noho.
8. Na sɛ yɛtse ase a, yɛtse ma Ewuradze, na sɛ yewu a, yewu ma Ewuradze: dɛm ntsi yɛtse ase o, yewu o, yɛyɛ Ewuradze dze.
9. Na iyi ntsi na Kraest wui na ɔsoɛree baa nkwa mu, ama ɔaayɛ ewufo nye atseasefo hɔn Ewuradze.
10. Na ɔwo dze, ɔyɛ dɛn na ibu wo nua atsɛn? Anaaso ɔwo dze, ɔyɛ dɛn na ibu wo nua enyimtsia? Na hɛn nyina begyina Nyankopɔn asɛndzii egua no enyim.
11. Osiandɛ wɔakyerɛw no dɛ, Ewuradze se, metse ase yi, emi na anankoroma nyina bɔkotow me, Na tɛkyerɛma nyina bɛka dɛ emi nye Nyankopɔn.
12. Ntsi hɛn nyina bobu hɛnankasa hɛnho akontaa nkorkor akyerɛ Nyankopɔn.
13. Dɛm a nna hom mma yenngyaa dɛ yebubu hɛnho atsɛn nkorkor, na mbom yemmbu iyi ho atsɛn, dɛ obiara nnkɛfa fintsidua anaa akwansiwdze bi ato no nua no kwan mu.
14. Minyim na megye dzi pi wɔ Ewuradze Jesus mu dɛ biribiara nankasa nnyɛ ekyiwadze, na nyia obu biribi ekyiwadze no, ɔnoara na adze no yɛ ekyiwadze ma no.
15. Na sɛ w'edziban ntsi wo nua no werɛ how a, nna egyaa dɛ edze ɔdɔ nantsew. Mma mmfa w'edziban nnsɛɛ nyia Kraest wui maa no.
16. Ntsi mma nnyɛ ma wɔnnkasa wo papa ho bɔn:
17. na Nyankopɔn ahenman no nnyɛ edzidzi nye ɔnom, na mbom ɔyɛ tsenenee, asomdwee, nye Sunsum Krɔnkrɔn mu enyigye.
18. Na nyia ɔsom Kraest wɔ iyinom mu no, ɔsɔ Nyankopɔn enyi na nyimpa pen no.
19. Ntsi hom mma yentsiw dza ɔyɛ asomdwee, nye dza ɔbɛma yeetu mpon nkorkor.
20. Mma onnsian edziban ntsi ma nnsɛɛ Nyankopɔn n'edwuma a ɔayɛ. Adze nyina ho tsew, naaso ɔyɛ bɔn ma nyia obedzi edziban bi a ɔbɛma obi so ayɛ bɔn.
21. Oye dɛ innkedzi edziban anaa ennkɔnom wenyin anaa ennkɛyɛ dza ɔbɛma wo nua biara ayɛ bɔn.
22. Gyedzi a ewɔ no, kitsa ma woho wɔ Nyankopɔn enyim. Nhyira nye nyia ommbu noho atsɛn wɔ dza obu no dɛ oye no ho.
23. Na nyia n'adwen mu yɛ no konsee no, sɛ odzi a, oedzi fɔ, osiandɛ ommfi gyedzi mu dzi: na biribiara a ommfi gyedzi mu no, ɔyɛ bɔn.

## Tsir 15

1. Na hɛn a yɛyɛ dzen no, ɔsɛ dɛ yɛsoa hɔn a wɔnnyɛ dzen no hɔn mberɛwyɛ, na mma yɛnnsɔ hɛnara hɛn enyi.
2. Hom mma hɛn mu obiara nsɔ ne nyɛnko enyi mma ne yieyɛ, mfa ntow ne gyedzi do nkɔ kan.
3. Na Kraest so annsɔ nankasa noho enyi, na dɛ mbrɛ wɔakyerɛw no, Hɔn a wɔhyɛɛ wo ahorba no, hɔn ahorbahyɛ no tɔɔ mo do.
4. Na biribiara a wɔkyerɛɛw no nkan no, wɔkyerɛwee maa hɛn nkyerɛkyerɛ, ama ɔnam abotar na kyerɛwnsɛm no n'awerɛkyekyer do yeenya enyidado.
5. Na abotar nye awerɛkyekyer Nyankopɔn no mma hom nnya adwenkor wɔ homho nkorkor dɛ mbrɛ Kraest Jesus dze tse,
ROM.15.6, ama hom dze adwenkor nye anokor aahyɛ hɛn Ewuradze Jesus Kraest ne Nyankopɔn nye n'Egya enyimnyam.
7. Dɛm ntsi hom ngyegye homho, dɛ mbrɛ Kraest so agye hom ama Nyankopɔn n'enyimnyam no.
8. Na mese dɛ wɔayɛ Kraest twatsiatwa no ho somfo wɔ Nyankopɔn no nokwar no ntsi, ma ɔaahyɛ egyanom anohoba no dzen,
ROM.15.9, na amanamamfo aahyɛ Nyankopɔn enyimnyam wɔ n'ehumbɔbɔr ntsi; dɛ mbrɛ wɔakyerɛw no dɛ, Dɛm ntsi mibeyi wo ayɛw wɔ amanaman mu, Na mabɔ wo dzin atow ndwom.
10. Na ɔka no bio dɛ, Amanaman, hom nye ne man ndzi ehurusi
11. Na bio, Amanaman, hom nyi Ewuradze ayɛw, Na hom mma aman horow nyina nkamfo no.
12. Na bio Isaia se dɛ, Jesse ndwow no bɛba, Ɔnye nyia ɔbɔsoɛr ebedzi amanaman do: No mu na amanaman benya enyidado.
13. Na enyidado Nyankopɔn mfa gyedzi mu enyigye nye asomdwee nyina nhyɛ hom ma, ma hom aabor do wɔ enyidado mu, wɔ Sunsum Krɔnkrɔn ahoɔdzen mu.
14. Na megye dzi yie wɔ hom ho, mo nuanom, dɛ homankasa so papayɛ nyina ahyɛ hom ma, na nyimdzee nyina ahyɛ hom ma tɔr, na eso hom tum tutu homho fo.
15. Naaso medze ndam pii makyerɛw nsɛm yi ho bi abrɛ hom, dɛ medze rebɛkaa hom bio wɔ adom a Nyankopɔn adom me ntsi,
ROM.15.16, dɛ menyɛ Kraest Jesus somfo mma amanamamfo, na menkɛyɛ Nyankopɔn asɛmpa no ho asɔfodwuma, na amanaman nyɛ afɔr a ɔsɔ enyi a wɔatsew ho wɔ Sunsum Krɔnkrɔn mu.
17. Dɛm ntsi mowɔ m'ahohyehyɛ wɔ Kraest Jesus mu wɔ ndzɛmba a ɔfa Nyankopɔn ho mu.
18. Na mirinnsi mo bo nnka biribiara ho asɛm gyedɛ dza Kraest edua mo do ayɛ ama amanaman ayɛ setsie, wɔ asɛm nye ndwuma mu,
ROM.15.19, wɔ nsɛnkyerɛdze nye anwanwadze tum mu, wɔ Sunsum Krɔnkrɔn no tum mu. Na maka Kraest n'asɛmpa no nyinara fitsi Jerusalɛm na no ho nkurow mu dze ekesi Ilirikum.
20. Dza m'enyi beer ho nye dɛ mebɛka asɛmpa no, wɔ mbrɛ wɔmmbɔɔ Kraest dzin wɔ hɔ pɛn, amma maannkɔtow obi ne fapem do,
ROM.15.21, na mbom dɛ mbrɛ wɔakyerɛw no dɛ, Hɔn a no ho asɛm enndu hɔn nkyɛn bohu, Na hɔn a wɔanntse bɛtse ase.
22. Na iyi ntsi so na mpɛn pii nye yi a woesiw me kwan amma maammba hom nkyɛn.
23. Na afei, minnyi mbew yi do beebi bio, na mfe pii yi nyina mepɛ dɛ meba hom nkyɛn ntsi,
ROM.15.24, da biara a mubotu kwan akɔ Spain no osiandɛ m'enyi da dɛ murutwa mu a, mubohu hom, na sɛ megye m'enyi kakra wɔ hom nkyɛn wie a, hom egya me kwan akɔ hɔ,
ROM.15.25, na sesei dze morokɔ Jerusalɛm akɔsom ahotseweefo no.
26. Na ayɛ Masidonia nye Akia fɛw dɛ wɔdze ntoboa bi kɛma ahotseweefo a wɔwɔ Jerusalɛm mu ehiafo.
27. Ɔyɛɛ hɔn fɛw dɛ wɔbɛyɛ, naaso nna wɔdze hɔn kaw, osiandɛ sɛ wɔama amanamamfo enya hɔn sunsum mu ndzɛmba bi a, nna ɔsɛ amanamamfo no so dɛ wɔdze hɔn honam mu afamu ndzɛmba bi som hɔn.
28. Dɛm ntsi muwie yi na minya mosɔw aba yi ano ma hɔn a, mebɛba mabɛfa hom nkyɛn akɔ Spain.
29. Na minyim dɛ meba hom nkyɛn a, mebɛba no Kraest ne nhyira asɛmpa no ne mayɛ mu.
30. Na afei, enuanom, menam hɛn Ewuradze Jesus Kraest nye Sunsum no dɔ do meserɛ hom dɛ hom mfa me tsir do mpaa a hom bɔ serɛ Nyankopɔn ma me no mper mma me;
31. dɛ wobeyi me efi asoɔdzenfo a wɔwɔ Judea nsa, na mo som a morokɔsom wɔ Jerusalɛm no asɔ ahotseweefo no enyi,
ROM.15.32, ma menam Nyankopɔn pɛ do maaba hom nkyɛn wɔ enyigye mu, na emi nye hom nyina hɛn ho aatɔ hɛn.
33. Na asomdwee Nyankopɔn nye hom nyina ntsena. Amen.

## Tsir 16

1. Mekamfo hɛn akyerɛbaa Foebe a ɔyɛ Kenkreaen asɔr mu ɔsomfo no kyerɛ hom,
ROM.16.2, dɛ hom ngye no Ewuradze mu dɛ mbrɛ ɔfata ahotseweefo, na hom mboa no wɔ biribiara a obehia efi hom hɔ no mu: na nankasa so ayɛ ɔboafo ama nyimpa pii, nye mara so.
3. Hom nkyia Priska nye Akwila, m'anyɛnkofo edwumayɛfo wɔ Kraest Jesus mu a
4. mo nkwa ntsi wɔdze hɔnankasa hɔn nkwa kitsaa hɔn nsamu no: na nnyɛ mo nko na meda hɔn ase, na mbom asɔr a wɔwɔ amanaman do nyina so;
5. na hom nkyia asɔr a ɔwɔ hɔn fie no so. Hom nkyia mo dɔfo Epaenetus a ɔyɛ nyia a ofi Asia a odzii kan yɛɛ Kraest dze no.
6. Hom nkyia Mary a ɔbɔɔ mbɔdzen pii maa hom no.
7. Hom nkyia Andronikus nye Junias, m'ebusuafo nye m'anyɛnkofo a menye hɔn ada efiadze a wɔwɔ dzin wɔ asomafo no mu, na eso wodzii m'enyim kan wɔ Kraest mu no.
8. Hom nkyia Ewuradze mu mo dɔfo Ampliatus mma me.
9. Hom nkyia Urbanus, hɛn nyɛnko dwumayɛnyi wɔ Kraest mu, nye mo dɔfo Stakis.
10. Hom nkyia Apeles a wɔasɔ no ahwɛ wɔ Kraest mu no. Hom nkyia hɔn a wofi Aristobulus fidua mu no.
11. Hom nkyia mo busuanyi Herodion. Hom nkyia hɔn a wofi Narsisus fidua mu a wɔwɔ Ewuradze mu no.
12. Hom nkyia Trifaena nye Trifosa a wɔbɔ Ewuradze mu mbɔdzen no. Hom nkyia ɔdɔfo Persis a ɔbɔɔ Ewuradze mu mbɔdzen pii no.
13. Hom nkyia Rufus a wɔasan mu eyi no Ewuradze mu no, ɔnye ɔno na emi hɛn na no.
14. Hom nkyia Asinkritus, Flegon, Hermes, Patrobas, Hermas, nye enuanom a wɔka hɔn ho no.
15. Hom nkyia Filologus nye Julia, Nereus nye n'akyerɛbaa, nye Olimpas, nye ahotseweefo a wɔka hɔn ho no nyina.
16. Hom mfa mfewano krɔnkrɔn nkyiakyia homho nkorkor. Kraest asɔrasɔr nyina kyiakyia hom.
17. Na afei, enuanom, meserɛ hom dɛ, hɔn a wɔdze mpaapaamu ba na wɔto fintsidua a otsia nkyerɛkyerɛ a hom esua no, hom nhyɛ hɔn nsew, na hom ntwe homho mfi hɔn ho.
18. Na hɔn a wɔtse dɛm no wɔnnsom hɛn Ewuradze Kraest, na mbom hɔnankasa hɔn yafun a, na wɔdze tɛkyerɛmadɛw nye adɔkɔdɔkɔsɛm daadaa hɔn a wonnyim hwee no.
19. Na hom dze, hom setsie atahye edu nyimpa nyina asomu. Iyi ntsi midzi hom ho dɛw, naaso mepɛ dɛ hom yɛ enyansafo wɔ papa ho, na hom twe hom ho koraa fi bɔn ho.
20. Na asomdwee Nyankopɔn bodwuruw Satan wɔ hom ananadze ntsɛmara. Hɛn Ewuradze Jesus Kraest adom nka hom.
21. Me nyɛnko dwumayɛnyi Timoti kyia hom; nye m'ebusuafo Lusius nye Jason nye Sosipater.
22. Emi Tertius a mekyerɛw nwoma yi, mikyia hom Ewuradze mu.
23. Gaius a ɔsom me nye asɔrmba nyina hɔho no kyia hom. Erastus a ɔyɛ kurow yi mu sikakorafo no ɔnye no nua Kwartus kyia hom.
24. [Hɛn Ewuradze Jesus Kraest adom nye hom nyina ntsena. Amen.]
25. Na afei, nyia otum dɛ ɔhyɛ hom dzen, dɛ mbrɛ m'asɛmpa nye Jesus Kraest ho asɛnka tse, dɛ mbrɛ esumasɛm nyikyerɛ a wofi tsetse esie no foo no,
ROM.16.26, na afei dze woeyi no edzi, na ɔnam nkɔnhyɛfo kyerɛwnsɛm no do, dɛ mbrɛ onnyiewiei Nyankopɔn ne mbrasɛm tse no, woyi kyerɛ amanaman nyina kɔ gyedzi setsie mu,
ROM.16.27, Nyankopɔn a ɔno nkotsee nye nyansafo no, ɔno na enyimnyam ndua Jesus Kraest do nka no afebɔɔ. Amen.

