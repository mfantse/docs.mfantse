# Mika

## Tsir 1

1. Iyi nye EWURADZE n'asɛm a ɔbaa Morasnyi Mika hɔ wɔ Juda ahemfo Jotam, Ahaz na Hezekia ber mu, a ɔfa Samaria na Jerusalɛm ho no.
2. Aman, hom nyina hom ntsie; asaase na dza ɔwɔ mu nyina, hom nkyɛn aso; na EWURADZE Nyankopɔn ndzi dase ntsia hom; EWURADZE a ofi n'asɔrdan krɔnkrɔn mu no.
3. Na, hwɛ, EWURADZE fi ne tsenabea epue, na obesian, na oebetsiatsia asaase nsorɔnsorɔmbea do.
4. Na mbepɔw bɛnan wɔ n'ase, na mbɔnsa bɛpaapaa, dɛ mbrɛ hua nan wɔ gya enyim, dɛ nsu a woehue egu mbrɛ hɔ sian.
5. Iyi nyina Jakob mbrato ntsi a, na Israel fi ne ndzebɔn ntsi a. Jakob mbrato nye dɛn? Ana nnyɛ Samaria a? Na ebɛnadze nye Juda nsorɔnsorɔmbea? Ana nnyɛ Jerusalɛm a?
6. Dɛm ntsi mebɛyɛ Samaria dɛ hamu abokuw, na dɛ wenyin ture ntsetsɛweebea: na mubohue n'abo no egu bɔnsa no mu, na meyi ne fapem ato gua.
7. Na n'ehonyi a oegu nyina wobobubu no pɔsɔpɔsɔ, na wɔdze gya ahyew n'apɛdze nyina, na mayɛ n'abosom nyina afoafo: osiandɛ edwaman apɛdze na ɔdze aboa ano, na edwaman apɛdze na ɔbɛsan akɛyɛ.
8. Iyi ntsi na mubosu na metwa ewuo, na mibedzi kwatserkwa na adagyaw: mubosu dɛ mpataku, na medzi nkɔmbɔ dɛ nsohor.
9. Na n'epirakur ayɛ koannkɔ: na oebodu Juda; oebodu me man abobokɛse ano, edu Jerusalɛm.
10. Mma hom nnka no wɔ Gat, mma hom nnsu koraa: Bɛt-leafra na hom mfa homho mpirepirew huntuma mu.
11. Safir ɔtsefo e, twa mu kɔ wɔ adagyaw na enyito mu oo: Zaanan ɔtsefo mmpuei mmbae. Bɛt-ezel ewuotwa bɛma hom egyinae abɔ hom.
12. Na Marot ɔtsefo rotweɔn mber pa ahomtsew mu: osiandɛ mbusu fi EWURADZE hɔ aba Jerusalɛm abobokɛse mu.
13. Lakis ɔtsefo e, fa tseaseanam no se pɔnkɔ ɔhoɔharfo no oo: ɔno nye Zion babaa no bɔn ahyɛse; osiandɛ wohun Israel mbrato no wɔ wo mu.
14. Dɛm ntsi ebɛma Moresɛt-gat nkradzi akyɛdze: Akizib efi bɛyɛ ndaadaadze ama Israel ahemfo.
15. Maresa ɔtsefo e, medze nyia ɔbɛfa wo ayɛ enyadze no bɛba wo do oo: Israel enyimnyam bɛba araa ebodu Adullam.
16. Yɛ etsipaa, na yi wo ho nhwi wɔ mba a edɔ hɔn ntsi: ma w'etsipaa ntserɛw dɛ ɔpɛtɛkwaakye dze; osiandɛ ɔafa hɔn efi wo nkyɛn kɔ ndɔmmum.

## Tsir 2

1. Wondue! Hɔn a wɔhyehyɛ emumuyɛ wɔ tsirmu na wɔyɛ mbusu ho edwuma wɔ hɔn mpa do! Enyim rebɛtsetsew ara nye yi nna wɔayɛ, osiandɛ ɔwɔ hɔn nsa no tum mu.
2. Na hɔn enyi ber akwa, na wohwinhwim; na wɔfefa efi: na wosi nyimpa na ne fi apempem, mekyerɛ nyimpa na n'egyapadze.
3. Dɛm ntsi mbrɛ EWURADZE se nye yi: Hwɛ, morodwendwen ebusua yi ho mbusu a hom runntum nnyi hom kɔn mmfi mu, eso hom runntum nnkyea ahopɔw mu; na ɔyɛ ber bɔn.
4. Da no mu na wobobu hom ho bɛ, na woetwa ewuo yaayaw, na wɔase dɛ, Wɔasɛɛ hɛn koraa: ɔasakyer me man kyɛfa: mbrɛ odua yi fi hɛn nkyɛn a! Etuatsewfo na ɔkyɛ hɛn akwa ma hɔn.
5. Dɛm ntsi innkenya obi a ɔtow susuhoma wɔ wo kyɛfa do wɔ EWURADZE mboanofo no mu.
6. Mma hom nnhyɛ nkɔm, mbrɛ wɔkeka nye yi. Mma nnkɛsa dɛm: iyinom nnkɛba mu.
7. Ao Jakob fi, aso wɔbɛka no dɛ, Aso EWURADZE no sunsum nnyi penkyɛr? Aso yinom nye ne nyɛe? Aso me nsɛm mmfa nyia ɔnantsew tɔɔtsen no nnsi yie?
8. Na aso ndaansa yi mu yi, me man asoɛr dɛ ɔtamfo: hom yi egugudo no fi hɔn a wɔnam dwudwoodwo dɛ wɔmmpɛ ko bi ako no hɔn ntar do.
9. Hom apam me man mu mbaa efi hɔn adan fɛɛfɛw no mu; hom apa m'enyimnyam efi hɔn mbɔtowaba ho koraa.
10. Hom nsoɛr, na hom nkɔ; na nnyɛ hom ahomgyebea bi nye ha: osian efifidze a ɔdze ɔsɛɛ yerɛyerɛw ba no ntsi.
11. Sɛ obi a ɔnam akɔhwi sunsum mu dzi ator dɛ, Mebɛhyɛ wo wenyin na nsadzen ho nkɔm a; ɔnoara na ɔbɛyɛ ɔman yi nkɔnhyɛnyi.
12. Ao Jakob, mobɔboa wodze nyina ano ampaara; ampaara mibehyiahyia Israel nkaa no; mebɛka hɔn abɔ mu dɛ nguan: dɛ mbowakuw a wɔwɔ hɔn nguan edzidzibea mu, nna nyimpa no dodow no ntsi, wɔbɛyɛ dede weɔɔ.
13. Otwafo no bedzi hɔn enyim kan: wobotwa mu abɛsen akɔ abobokɛse no ano, na woedua mu epue: na hɔn hen bɛsen edzi hɔn enyim, na EWURADZE dzi hɔn kan.

## Tsir 3

1. Nna mesee dɛ, Hom ntsie, meserɛ hom, hom Jakob etsitsir, na Israel fie mpanyimfo: aso ɔnnyɛ hom asɛm dɛ hom bohu atsɛmbu?
2. Hom a hom kyir papa, na hom dɔ bɔn; hom a hom gua hɔn wer fi hɔn ho, na hɔn nam fi hɔn mbiew ho;
3. hom a hom dzi me man hɔn nam so; na hom pɔr hɔn wer fi hɔn ho, na hom bubu hɔn mbiew: na hom bɔ no epruw dɛ kutu mu adze, na dɛ nam a ɔwɔ dadzesɛn mu.
4. Ɔno na wobosu afrɛ EWURADZE, na ɔnnkɛgye hɔn do: ɛhɛɛ, ɔdze n'enyim bosuma hɔn ber no, dɛ mbrɛ wɔayɛ emumuyɛ wɔ hɔn nyɛe mu no.
5. Dɛm na EWURADZE ka tsia nkɔnhyɛfo a wɔma me man fom no; na wɔdze hɔn se ka na wɔtseatsea mu dɛ, Asomdwee oo; na obiara a ɔnnhyɛ hɔn anomu no, wɔkyer no ho ɔsa mpo:
6. Dɛm ntsi adze bɛsa hom, dɛ hom nnkenya enyido adzehu; na sum bodwir hom, dɛ hom nnkɛhyɛ nkɔm; na wi bɔtɔ nkɔnhyɛfo no do, na adzekyee bɛyɛ katoo wɔ hɔn do.
7. Na adzehufo enyi bɔto, na nkɔnhyɛfo enyim egu ase; ɛhɛɛ, hɔn nyinara bomuamua hɔn ano: osiandɛ Nyankopɔn mbuae bi nnyi hɔ.
8. Na emi dze, tum nam EWURADZE no sunsum do ahyɛ me ma ara ampa, na atsɛmbu, na mbanyinndam, dɛ menda Jakob ne mbrato, na Israel no bɔn edzi nkyerɛ hɔn.
9. Hom ntsie iyi, meserɛ hom, hom Jakob fie etsitsir, na Israel fie mpanyimfo, hom a hom kyir atsɛmbu, na hom kyea asɛntsenenee.
10. Wɔdze bɔgya kyekyer Zion, na wɔdze emumuyɛ kyekyer Jerusalɛm.
11. No mu etsitsir no bu atsɛn gye akatua, na no mu asɔfo kyerɛkyerɛ gye apaadze, na no mu nkɔnhyɛfo hyɛ nkɔm gye sika: naaso wɔdze hɔnho twer EWURADZE, na wɔse dɛ, Ana nnyɛ EWURADZE na ɔwɔ hɛn ntamu yi bi? Mbusu biara remmba hɛn do.
12. Dɛm ntsi wobofuntum Zion dɛ kwa wɔ hom ntsi, na Jerusalɛm ayɛ ekurofo, na fie mbepɔw no ayɛ dɛ kwaa mu nsorɔnsorɔmbea.

## Tsir 4

1. Na ekyir nda no mu no ɔbɛba dɛ EWURADZE fie bepɔw no wɔdze betsim mbepɔw no etsifi, na wɔama no do abɔ akoko nyina do; na aman bɛpem aba mu.
2. Na amanaman pii bɔkɔ akɛse dɛ, Hom mbra ma yɛnkɔ EWURADZE bepɔw no do, yɛnkɔ Jakob ne Nyankopɔn fie; na ɔbɛkyerɛ hɛn no kwan, na yɛanantsew n'atsempɔn mu: na Zion na mbra no befi aba, na EWURADZE n'asɛm efi Jerusalɛm.
3. Na obobua aman pii mu atsɛn, na ɔaka aman akɛse a ɔwɔ ekyirekyir no enyim; na wɔdze hɔn mfona bɔbobɔ nsɔw, na wɔdze hɔn mpeaa abobɔ ndar: ɔman bi remma afona do nntsia ɔman bi, eso worunnsua akodzi bio.
4. Na wɔbɛtsenatsena nyimpa biara wɔ no wenyindua na n'adɔmbadua ase; na obi rinnyi hɔn hu: na dɔm EWURADZE noara na ɔaka.
5. Na aman nyina bɛnantsew hɔn bosom dzin mu nkorkor, na hɛn dze, yɛbɛnantsew EWURADZE hɛn Nyankopɔn ne dzin mu daa daa.
6. Da no mu no, EWURADZE na ɔse, mobɔboa osiifo no ano, na mehyia hɔn a wɔapam hɔn no, na hɔn a mehiahia hɔn ho no;
7. na mebɛma osiifo no ayɛ nkaase, na hɔn a wɔapam hɔn kɔ ekyirekyir no ayɛ ɔman kɛse: na EWURADZE bedzi hɔn do hen wɔ Zion bepɔw do, ofi ndɛ kesi daa.
8. Na ɔwo, Zion babaa no kokoe, ayɛ dɛ oguanhwɛfo abantsentsen, wo nkyɛn na tumdzi a odzi kan no bɛba, Jerusalɛm babaa n'ahendzi no bɛba.
9. Na afei wɔyɛ no dɛn na etseatsea mu dzendzen yi? Ana ɔhen bi nnyi wo mu, ana wo pamfo ahera, na ogyam ekitsa wo dɛ ɔbaa a ɔroko awoo yi?
10. Ao Zion babaa, ko awoo na kyem, dɛ ɔbaa roko awoo: na afei ibefi kurow no mu epue, na akɛtsena haban mu, na ekodu Babilɔn mpo; hɔ na wobeyi wo, hɔ na EWURADZE bɛgye wo efi w'atamfo nsamu.
11. Na afei amanaman pii asoɛr etsia wo, na wɔka dɛ, Wɔmma no ho ngu fi, na hɛn enyiwa nhu n'apɛdze wɔ Zion do.
12. Na wonnyim EWURADZE n'adwen, eso wɔnntse n'apam ase: na ɔaboa hɔn ano dɛ efiefi a wɔdze rokɔ ewuporoweebea.
13. Ao Zion babaa, soɛr porow: na mebɛyɛ w'ambɛn dadze, na mayɛ wo ntɔtse boran: na ibobubu aman pii pɔsɔpɔsɔ: na ibehyira hɔn ahonyadze do ama EWURADZE, na hɔn ahodze ama asaase nyina Wura no.

## Tsir 5

1. Ao Zion babaa, afei boa dɔmtukuw ano: ɔaka hɛn ehin mu ehyia: wɔdze abaa bobɔ Israel tsɛmbuafo nyepi.
2. Na ɔwo, Bɛtlɛhɛm Efrata, wo a isuar dɛ ebɔfora Israel mpempem mu, wo mu na obi befir ama me, na oebedzi panyin wɔ Israel do; no mpuei fir tsetse, ofir ɔdomankoma.
3. Dɛm ntsi obeyi hɔn ama, ekodu ber a ɔwokofo no bɔwo: nna no nuanom nkaase no bɛsan aba Israelmba nkyɛn.
4. Na obegyina hɔ, na ɔanyɛn no nguankuw no wɔ EWURADZE n'ahoɔdzen mu, wɔ EWURADZE ne Nyankopɔn no ne dzin tumdzi mu: na wɔbɛtsena hɔ; osiandɛ ɔbɛyɛ kɛse ekesi asaase ewiei.
5. Na nyimpa yi na ɔbɛyɛ hɛn asomdwee: na sɛ Asirianyi ba hɛn asaase do, na otsiatsia hɛn ahemfi mu a, nna yɛbɛhyehyɛ nguanhwɛfo beesuon na nyimpa etsitsir baawɔtwe etsia no.
6. Na wɔdze afona bɛyɛ Asiria na Nimrod nsaase no amamfo wɔ no mbobokɛse ano: na ɔbɛgye hɛn efi Asirianyi no nsamu, ber a Asirianyi no bɛba hɛn asaase do, na oebetsiatsia hɛn he do no.
7. Na Jakob ne nkaase no ɔbɛyɛ dɛ ɔbɔsu a ofi EWURADZE hɔ wɔ amanaman pii mu, dɛ nkyɛkyɛr do nsupetsema a ɔnnhwɛ nyimpa bi kwan, eso ɔnntweɔn adasamba.
8. Na Jakob ne nkaase no bɛyɛ wɔ amanaman mu, wɔ aman pii mu, dɛ gyata wɔ hambowa mu, dɛ gyatafɔr wɔ nguan ekuwekuw mu: ɔno a sɛ ɔhɛn mu a, otsiatsia do, na ɔtsetsew mu esinesin, na obi nnyi hɔ a ɔgye.
9. Ma wo nsa mma do wɔ w'ahohiahiafo do, na ma w'atamfo nyina tun ntwa.
10. Na ɔbɛba dɛ da no mu no, EWURADZE na ɔse, mubotwa wo mpɔnkɔ efi wo finimfin, na masɛɛ wo ntseaseanam:
11. na mubotwitwa w'asaase do nkurow no egu, na medwuruw w'aban dzendzen nyina:
12. na mubotwitwa wo mbɔnsansɛm efi wo nsamu; na innkenya sebramufo bio:
13. na mubotwitwa ehonyi a egu na w'abosondum efi wo finimfin; na ennkɔkotow asɔr wo nsaano edwuma bio.
14. Na mubotwitwa w'abosompɔw a wɔfrɛ no Asera no efi wo finimfin: na masɛɛ wo nkurow.
15. Na mobɔtɔ amanaman a woenntsie me no do wer wɔ ebufuw na ebufuwhyew mu.

## Tsir 6

1. Afei hom ntsie dza EWURADZE se ɛ: Soɛr, bɔ wo nkuro wɔ mbepɔw enyim, na ma nkoko no ntse wo ndze.
2. Hom mbepɔw, hom ntsie EWURADZE no nkurobɔ, na hom asaase mfapem a wɔwɔ hɔ daa no: na EWURADZE nye ne man enya ham, na ɔnye Israel beyi atsɛn.
3. Ao me man, mayɛ wo dɛn, na mafona wo ebɛnadze mu? Dzi dase tsia me ɛ.
4. Na emi na medze wo fii Egypt asaase do bae, na mopoon wo fii nkowaayɛ fi no mu; na mosomaa Moses, Aaron, na Miriam dzii w'enyim.
5. Ao me man, kaa egyina a Moabhen Balak tui, na dza Beor ba Balaam dze buaa no; kaa ofitsi Sittim kodu Gilgal, ama hom eehu EWURADZE ne ndzeyɛtsenenee.
6. Ebɛnadze na memfa mbra EWURADZE enyim, na mombɔkotow ɔsorsor Nyankopɔn no? Aso memfa ɔhyew afɔr, nye anantwimba a woedzi afe kor mbra?
7. Aso EWURADZE n'enyi bɔsɔ nguannyin mpempem, anaa ngo esutsen mpem du du? Aso memfa m'abakan mma wɔ me mbrato ntsi, mo honam mu aba memma wɔ me kra no bɔn ntsi?
8. Ao onyimpa, wɔakyerɛ wo dza oye; na ebɛnadze bio na EWURADZE rohwehwɛ no wo hɔ, dɛ ebɛyɛ tsenenee na ebɔdɔ mbɔbɔrhu ara, na enye wo Nyankopɔn bɛnantsew ahobrɛadze mu?
9. EWURADZE ne ndze refrɛ kurow no, na hɔn a wosuro no no yɛ enyansafo: hom nnyɛ aso mma ntsea no, na nyia ɔahyɛ no.
10. Aso emumuyɛ akoradze wɔ emumuyɛ fi no mu, na esusudze a ɔnnso a ɔyɛ ekyiwadze no.
11. Aso mubobu nyia emumuyɛ nsɛn na foto a nsisi abrambo wɔ mu wɔ ne nsamu no bem anaa?
12. Osiandɛ emimdzi ahyɛ no mu ahonyafo no amaama, na no mu atsefo no aka atorsɛm, na hɔn gyirama daadaa wɔ hɔn anomu.
13. Dɛm ntsi na mepira wo pira dzen; wo bɔn ntsi na mayɛ wo afoafo.
14. Ɔwo ibedzidzi, na eremmee; na ebɛtse kɔm yerɛyerɛɛyerɛw: ibeyi, na ennkɛfa no tɔtrɔtɔ akɔ; na dza edze bɔkɔ no, medze bɛma afona.
15. Ibodua, na innkobu: ibetsiatsia ngoaba do, na ennkɛsera woho ngo; na ebɛtsetsew wenyinaba, naaso eronnom nsa no bi.
16. Osiandɛ edzi Omri ahyɛdze na Ahab fifo nyɛe nyina do, na enantsew hɔn apam mu: mebɛma aayɛ amamfo, na wo mu atsefo so aayɛ asesardze; na aasoa me man n'enyimguase.

## Tsir 7

1. Adze ayɛ me! Mayɛ dɛ ɔpɛber eduaba a wɔatsew, dɛ wenyinaba a woedzi no mpɛpɛw: siaw a wodzi biara nnyi hɔ; mo kɔn adɔ adɔmba abakan beree.
2. Onyamesuronyi ayew asaase do, na obiara nntsen wɔ adasamba mu: hɔn nyina tsetsɛw bɔgya; hɔn mu nyimpa biara sua no nua efir.
3. Hɔn nsa ebien nyina gu emumuyɛdze do dɛ wɔreyɛ no mbɔdzen do; safohen bisa mboaba, na tsɛmbuafo ayɛ krado regye mboaba; na nyimpa kɛse no, ɔka ne kra no mbusupɛ: mbrɛ wɔbɔ mu wen nye yi.
4. Hɔn mu dza oye kyɛn biara tse dɛ ohwirom: tɔɔtsenyɛnyi biara a ɔkyɛn no, omuo sen nsoɛban: w'aweɔmfo da no, wo sera da no, aba; afei na hɔn basabasayɛ bɛba.
5. Mma mmfa wo werɛ nntwer obiara, mma mmfa wo werɛ nnhyɛ ɔnyɛnko berɛbo mu: weɔn w'ano wɔ ɔbaa a ɔda wo bo mu no mpo ho.
6. Na ɔbabanyin sesar n'egya, ɔbabaa soɛr tsia ne na na asew soɛr tsia n'asew; na nyimpa n'atamfo nye nankasa ne fienyimpa.
7. Na emi dze, EWURADZE na mobɔhwɛ no kwan; mobɔtweɔn mo nkwagye Nyankopɔn: minyim dɛ me Nyankopɔn betsie me.
8. Ao me tamfo, mma nndzi me eduwa: sɛ mohwe ase a, mobɔsoɛr; na sɛ metse sum mu a, EWURADZE bɛyɛ kan ama me.
9. Mobɔsoa EWURADZE n'ebufuhyew no, osiandɛ mayɛ bɔn etsia no; ekodu dɛ obedzi m'asɛm ama me, na oebua me atsɛn: ɔdze me bɛba kan mu, na mahwɛ ne tsenenee no.
10. Nna me tamfo bohu, na enyito akata no do; ɔno a ɔsee me dɛ, EWURADZE wo Nyankopɔn no wɔ henfa no? M'enyiwa bohu no; afei na wobetsiatsia no do dɛ abrɔn mu dɛtse.
11. Da a wɔdze tow w'afasu no reba! Da no mu na w'ahe no bɔkɔ ekyirekyir.
12. Da no mu na wobefi Asiria na Egypt nkurow mu ebodu wo nkyɛn, na woefi Egypt araa ekodu Esutsen no ho, na wofi po ho akɔ po ho, na wofi bepɔw ho akɔ bepɔw ho.
13. Naaso asaase no bɛyɛ amamfo osian no mu atsefo no ntsi, wɔ hɔn nyɛe no nsowee ntsi.
14. Fa wo poma nyɛn wo man, w'egyapadze mbowakuw a wɔabɔ apetse wɔ Karmel etsifi no: ma wondzidzi wɔ Basan na Gilead dɛ tsetse nda no mu.
15. Mebɛma oehu anwanwadze dɛ nda a ifii Egypt bae no.
16. Amanaman bohu na hɔn enyi ato hɔn mbanyindze nyina ho: wɔdze hɔn nsa botuatua hɔn ano, hɔn aso besisiw.
17. Wɔbɛtafer huntuma dɛ abowatsena; dɛ asaase mbowa a wɔtsen famu, na wɔdze ahohim befi hɔn dabew aba: wɔdze suro bɛba EWURADZE hɛn Nyankopɔn nkyɛn, na wɔabɔ hu wɔ wo ntsi.
18. Woana na ɔtse dɛ ɔwo, Nyankopɔn a edze emumuyɛ kyɛ, na epa w'egyapadze nkaa no hɔn mbrato ho? Innsie w'ebufuw daa, osiandɛ mbɔbɔrhu na epɛ.
19. Ebɛsan ebenya hɛn ho ayamuhyehye; edze w'ananadze betsiatsia hɛn emumuyɛ do: na ɔwo ebɔtow hɛn bɔn nyina egu po bun mu.
20. Ɔwo edze nokwar no bɛma Jakob, na edze mbɔbɔrhu ama Abraham, dɛ mbrɛ ekaa ntam kyerɛɛ hɛn egyanom wɔ tsetse nda mu no.

