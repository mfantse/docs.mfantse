# Zekaria

## Tsir 1

1. Darius n'afe a otsia ebien no mu bosoom a otsia awɔtwe no, EWURADZE n'asɛm baa Iddo ba Berekia ne ba Zekaria, nkɔnhyɛnyi no hɔ dɛ
2. EWURADZE no bo efuw hom egyanom dodow.
3. Dɛm ntsi se hɔn dɛ, Mbrɛ dɔm EWURADZE se nye yi: Hom nsan mbra me nkyɛn, na mebɛsan aba hom nkyɛn, dɔm EWURADZE na ɔse.
4. Mma hom nnyɛ dɛ hom egyanom a nkɔnhyɛfo a wodzii kan no paa mu kaa kyerɛɛ hɔn, dɛ, Mbrɛ dɔm EWURADZE se nye yi, Afei hom nsan mfi hom akwan bɔn, na hom ndzeyɛɛ bɔn no ho: na wɔanntse, eso wɔannyɛ aso amma me no, EWURADZE na ɔse.
5. Hom egyanom no, wɔwɔ hen? Na nkɔnhyɛfo no, aso wɔda ho tse ase anaa?
6. Na me nsɛm nye m'ahyɛdze a medze hyɛɛ mo nkowaa nkɔnhyɛfo no, aso annto hom egyanom? Na wɔsanee, na wɔsee dɛ, Mbrɛ dɔm EWURADZE dween dɛ ɔdze bɛyɛ hɛn, dɛ mbrɛ hɛn akwan, na hɛn ndzeyɛɛ tse no, dɛmara na ɔnye hɛn edzi yi.
7. Bosoom a otsia dubiako no a ɔyɛ Sebat bosoom no ne da a otsia eduonu anan no, Darius afe a otsia ebien no mu, nna EWURADZE n'asɛm baa Iddo ba Berekia, ne ba Zekaria, nkɔnhyɛnyi no hɔ, dɛ,
ZEC.1.8, Minyaa oyikyerɛ anadwe, na hwɛ, nyimpa a ɔtse ɔpɔnkɔ memen do, na ogyina mɛtlendua a ɔwɔ ɔbɔn mu no ntamu; na mpɔnkɔ amemen, ntokowa ntokowa na efufuw dzi n'ekyir.
9. Nna mibisaa dɛ, Ao mo wura, na iyinom ebɛnadze a? Na ɔbɔfo a ɔnye me kasae no see me dɛ, Mebɛkyerɛ wo iyinom hɔn adzeban.
10. Na nyimpa a ogyina mɛtlendua no ntamu no buae see dɛ, Woyinom nye hɔn a EWURADZE asoma dɛ wɔnnantsew ndzi akɔnaaba wɔ asaase do no.
11. Na wobuaa EWURADZE no bɔfoe a ogyina mɛtlendua no ntamu no see dɛ, Yɛanantsew edzi akɔnaaba wɔ asaase do, na, hwɛ, asaase nyina tse hɔ komm, dwudwoodwo.
12. Nna EWURADZE no bɔfoe no bisaa dɛ, Ao dɔm EWURADZE, onkodu dabɛn na wo yamu rennhyehye wo wɔ Jerusalɛm na Juda nkurow a w'ebufuhyew asoɛr hɔn do mfe eduosuon yi ho?
13. Na EWURADZE buaa ɔbɔfo a ɔnye me kasae no nsɛm pa a ɔyɛ awerɛkyekyer nsɛm.
14. Nna ɔbɔfo a ɔnye me kasae no see me dɛ, Paa mu ka dɛ, Mbrɛ dɔm EWURADZE se nye yi: Nyinkuntwe kɛse na medze motwe no Jerusalɛm na Zion ho.
15. Na mo bo efuw amanaman a hɔn ho adwe hɔn no dodow: na mo bo fuuw kakraabi, na hɔnara wɔboae ma ahohia no yɛɛ kɛse.
16. Dɛm ntsi mbrɛ EWURADZE se nye yi: Medze ehumbɔbɔr na madan m'enyi akyerɛ Jerusalɛm; wobesi me dan wɔ mu, dɔm EWURADZE na ɔse. Na wɔbɔtwe susuhoma mu wɔ Jerusalɛm.
17. Paa mu bio, dɛ, Mbrɛ dɔm EWURADZE se nye yi: Mo nkurow no prɔmprɔmyɛ bobu do; na EWURADZE bɛda ho akyekye Zion no werɛ, na ɔada ho ara asan mu eyi Jerusalɛm.
18. Na memaa m'enyi do na muhun mmbɛn anan.
19. Na mibisaa ɔbɔfo a ɔnye me kasae no dɛ, Iyinom yɛ ebɛnadze? Na obuaa me dɛ, Iyinom nye mmbɛn a abɔ Juda, Israel, na Jerusalɛm apetse no.
20. Na EWURADZE kyerɛɛ me atomfo baanan.
21. Nna mibisaa dɛ, Ebɛnadze na atomfo yi bae bɛyɛe? Na obuae see dɛ, Iyinom nye mmbɛn a wɔbɔɔ Juda petsee, ma nyimpa bi amma ne tsir do no: na atomfo yi aba rebɛka hɔn ahyɛ, na woetutu amanaman a wɔmaa hɔn mmbɛn do tsiaa Juda asaase dze bɔɔ hɔn petsee no hɔn mmbɛn.

## Tsir 2

1. Na memaa m'enyi do mohwɛe, na muhun nyimpa a susuhoma kitsa ne nsamu.
2. Nna mibisaa no dɛ, Erokɔ hen? Na ɔsee me dɛ, Murukosusu Jerusalɛm mahwɛ ne tɛtɛr, na ne tsentsen.
3. Na, hwɛ, ɔbɔfo a ɔnye me kasae no fiir edzi, na ɔbɔfo fofor fiir edzi kehyiaa no,
ZEC.2.4, na ɔsee no dɛ, Tutu mbirika, kɛka kyerɛ aberantsɛ yi, dɛ, Jerusalɛm wɔbɛtsena mu dɛ nkuroba a wonnyi afasu, ɔnam nyimpa na anyɛmbowa dodow a wɔwɔ mu ntsi.
5. Na emi, EWURADZE na mese, mara na mebɛyɛ gya fasu mabɔ no ho aprɔw, na mayɛ enyimnyam wɔ ne finimfin.
6. Ao o, ao o, guan fi kwaamu afamu asaase no do, EWURADZE na ɔse: na matserɛw hom mu dɛ sor mframa anan no, EWURADZE na ɔse.
7. Ao o, Zion, guan, ɔwo a enye Babilɔn babaa tse.
8. Na mbrɛ dɔm EWURADZE se nye yi: M'enyimnyam ntsi na masoma wo amanaman a wɔfaa hom afo no nkyɛn: na nyia ɔka hom no, ɔka emi EWURADZE m'enyi kyiresua.
9. Na, hwɛ, mobɔwosow me nsa egu hɔn do, na wɔayɛ afodze ama hɔn a wɔsoom hɔn no: na obiara bohu dɛ dɔm EWURADZE na ɔasoma me.
10. Ao Zion babaa, tow ndwom na dzi ehurusi: na, hwɛ, mereba, na mabɛtsena wo finimfin, EWURADZE na ɔse.
11. Na amanaman pii dze hɔnho bɔbɔ EWURADZE ho wɔ da no mu, na wɔayɛ me man: na mebɛtsena wo mu, na ehu dɛ dɔm EWURADZE na ɔasoma me wo nkyɛn.
12. Na EWURADZE bɛfa Juda edzi do dɛ ne kyɛfa wɔ asaase krɔnkrɔn no do, na ɔada ho asan mu eyi Jerusalɛm.
13. Adasa nyina, hom ntaa dzinn wɔ EWURADZE enyim: na ɔasoɛr wɔ ne tsenabea krɔnkrɔn hɔ.

## Tsir 3

1. Na ɔkyerɛɛ me Josua, ɔsɔfopanyin no, dɛ ogyina EWURADZE no bɔfoe no enyim, na Satan gyina n'abanyimfa rotoatoa no.
2. Na EWURADZE no bɔfoe no see Satan dɛ, Satan e, EWURADZE ntwuw w'enyim; nyew, EWURADZE a ɔasan mu eyi Jerusalɛm no ontwuw w'enyim. Aso dɛm banyin yi nntse dɛ gyantsia a woehwim efi gya mu?
3. Nna Josua hyɛ ntar fi, na ogyina ɔbɔfo no enyim.
4. Na ɔbɔfo no kaa kyerɛɛ hɔn a wogyinagyina n'enyim no, dɛ, Hom nyi ntar fi no mfi no ho. Na ɔsee Josua dɛ, Hwɛ, mama w'emumuyɛ efi wo ho kɔ, na mebɛhyɛ wo ebirɛmpɔn ntar.
5. Nna mesee dɛ, Hom mfa asɔfokyɛw a ɔyɛ fɛw nsoa ne tsir. Nna wɔdze asɔfokyɛw a ɔyɛ fɛw soaa ne tsir, na wɔhyɛɛ no ntar; nna EWURADZE bɔfoe no gyina hɔ.
6. Na EWURADZE bɔfoe no see Josua dɛ,
ZEC.3.7, Mbrɛ dɔm EWURADZE se nye yi: Sɛ ebɛnantsew m'akwan do, na esie m'ahyɛdze a, ɔno na wo so ebɔhwɛ me fie nsɛm do, na aweɔn m'abangua so, na mama enya hɔn a wogyina ha yi ntamu beebi egyina.
8. Ao ɔsɔfopanyin Josua, ɔwo na wo mfɛfo a wɔtsetse w'enyim, afei hom ntsie; na wɔyɛ nyimpa a wɔyɛ asɛnkyerɛdze: na, hwɛ, medze m'akowaa, Abaw no, bopue aba.
9. Na hwɛ, ɔbo a medze ato Josua enyim no; enyiwa esuon wɔ ɔbo kor do: hwɛ, mubokrukye no nkrukyei no, dɔm EWURADZE na ɔse, na mibeyi asaase no n'emumuyɛ da kor.
10. Da no mu, dɔm EWURADZE na ɔse, hom mu nyimpa biara bɛfrɛfrɛ ne nyɛnko aba wenyindua na adɔmbadua ase.

## Tsir 4

1. Na ɔbɔfo a ɔnye me kasae no baa bio, na obenyaan me dɛ nyimpa a woenyan no efi ne nda mu.
2. Na obisaa me dɛ, Ihu ebɛnadze? Na mubuaa dɛ, Muhu kandzeadua a ne nyina yɛ sika, na no ngotoa taa n'etsifi, na ne nkandzea esuon no wowɔ do; ndodobɛn esuon wɔ nkandzea a wɔwɔ n'etsifi no do nkorkor:
3. na ngondua ebien sisi ne nkyɛnmu, kor si ngotoa no n'enyimfa, na kor so si n'abankum.
4. Na mibisaa ɔbɔfo a ɔnye me kasae no, dɛ, Mo wura, iyinom ebɛnadze a?
5. Nna ɔbɔfo a ɔnye me kasae no buae see me dɛ, Aso innyim iyinom n'adzeban? Na mesee dɛ, Mo wura, oho.
6. Nna obuae see me dɛ, Iyi nye EWURADZE n'asɛm a ɔbaa Zerubabel hɔ, dɛ, Ɔnnam w'ahoɔdzen do, ɔnnam wo tum do, mbom ɔnam mo sunsum do, dɔm EWURADZE na ɔse.
7. Ao bepɔw kɛse, woana nye wo? Ebɛdan asaase tɛtɛr wɔ Zerubabel enyim: na ɔdze etsifi bo no bopue aba abɔbɔ do ose dɛ, Adom, adom mbra do.
8. Na EWURADZE n'asɛm baa me nkyɛn bio dɛ,
ZEC.4.9, Zerubabel ne nsa na ɔatow fie yi fapem; na ne nsa na obowie so; na ɔwo ehu dɛ dɔm EWURADZE na ɔasoma me wo nkyɛn.
10. Na kaansa wobuu edwuma yi n'ahyɛse kakrabaa yi enyimtsia mpo a, ber a wobohu promo no wɔ Zerubabel ne nsamu no, hɔn enyi bɛgye na wobedzi ehurusi. Nkandzeadua esuon a ihunii no yɛ EWURADZE n'enyiwa; wokyin dzi akɔnaaba wɔ asaase do.
11. Nna mubuae, na mibisaa no dɛ, Ebɛnadze nye ngondua ebien yi a wosisi kandzeadua no n'enyimfa na n'abankum yi?
12. Na mibisaa no bio dɛ, Ebɛn ngondua abaw ebien nye iyinom yi a wɔwɔ sika ano ebien a ohue sika ngo fa mu yi?
13. Na obuaa me see dɛ, Aso innyim iyinom hɔn adzeban? Na mesee dɛ, Mo wura, oho.
14. Na ɔsee dɛ, Iyinom nye nyimpa beenu a wɔasera hɔn ngo a wogyinagyina asaase nyina EWURADZE nkyɛn no.

## Tsir 5

1. Nna memaa m'enyi do bio, na muhun nwoma mbobɔwee a ɔnenam wimu.
2. Na obisaa me dɛ, Ihu ebɛnadze? Na mubuaa dɛ, Muhu nwoma mbobɔwee a ɔnenam wimu; ne tsentsen yɛ basafa enum, na ne tɛtɛr yɛ basafa ebien na fa.
3. Nna ɔsee me dɛ, Iyi nye ndom a opue kɔ asaase nyina enyi no: na obiara a owia adze no wɔbɔpo no wɔ afa kor dɛ mbrɛ ɔtse; na obiara a ɔka ntanhun no wɔbɔpo no wɔ afa kor so dɛ mbrɛ ɔtse.
4. Mebɛma oepue akɔ, dɔm EWURADZE na ɔse, na ɔakɛhɛn owifo no fie, na nyia ɔdze me dzin ka ntanhun no fie: na ɔbɛtsena ne fi mu, na ɔahyew ɔno nye no ndua na n'abo.
5. Nna ɔbɔfo a ɔnye me kasae no puei, na ɔsee me dɛ, Afei ma w'enyi do, na hwɛ adzekor a orupue yi.
6. Na mibisaa dɛ, Ebɛnadze a? Na ɔsee me dɛ, Iyi nye efa esusudze a orupue no. Ɔkaa bio so dɛ, Iyi nye hɔn hwɛbea wɔ asaase nyina do:
7. (na hwɛ, wɔmaa sumbui  talent   kor do:) na iyi nye ɔbaa a ɔtse efa esusudze no mu no.
8. Na ɔsee dɛ, Emumuyɛ nye yi; na ɔtoow no kyeen efa esusudze no mu: na ɔtoow sumbui durdur no hin ano.
9. Nna memaa m'enyi do, na muhun mbaa beenu dɛ oepue na mframa wɔ hɔn ntsaban mu; na hɔn ntsaban tse dɛ ɔkompɛtɛ ne ntsaban: na wɔmaa efa esusudze no do wɔ asaase na sor ntamu.
10. Nna mibisaa ɔbɔfo a ɔnye me kasae no dɛ, Iyinom dze efa  efa   esusudze no rokɔ hen?
11. Na ɔsee me dɛ, Wɔdze rokɔ ekesi dan ama no wɔ Sinar asaase do: na sɛ wowie siesie a, wɔdze no besi ne bea no do wɔ hɔ.

## Tsir 6

1. Na memaa m'enyi do bio, na mohwɛe, na muhun, ntseaseanam anan a wofi mbepɔw ebien ntamu reba; na mbepɔw no yɛ boran mbepɔw.
2. Tseaseanam a odzi kan no, mpɔnkɔ memen wɔ mu; na tseaseanam a otsia ebien no, mpɔnkɔ tuntum wɔ mu;, #Nyi 6.4
3. na tseaseanam a otsia ebiasa no, mpɔnkɔ fitaa wɔ mu; na dza otsia anan no, mpɔnkɔ wonawona ahoɔdzenfo wɔ mu.
4. Nna mibisaa ɔbɔfo a ɔnye me kasae no dɛ, Mo wura, iyinom yɛ ebɛnadze?
5. Na ɔbɔfo no buae see me dɛ, Iyinom nye sor mframa anan a wofir edzi fi asaase nyina EWURADZE n'enyim no.
6. Tseaseanam a mpɔnkɔ tuntum wɔ mu no puei kɔr kwaamu afamu asaase do, na efufuw no fiir edzi dzii hɔn ekyir; na wonawona no puei kɔr pomu afamu asaase do.
7. Na ahoɔdzenfo no puei no, hɔnho peer hɔn dɛ wokekyin dzi akɔnaaba wɔ asaase do: na ɔsee hɔn dɛ, Hom mfi ha nkɔ nkekyin ndzi akɔnaaba wɔ asaase do. Nna wokekyinii dzii akɔnaaba wɔ asaase do.
8. Nna ɔbɔɔ mu kasaa kyerɛɛ me, dɛ, Hwɛ, hɔn a wɔkɔ kwaamu afamu asaase do no wɔama mo sunsum ho asan no wɔ kwaamu afamu asaase do.
9. Na EWURADZE n'asɛm baa mo hɔ, dɛ,
ZEC.6.10+ZEC.6.11, 0-11 Gye sika na dwetɛ fi Heldai, Tobija na Jedaia a wofi Babilɔn ndɔmmum aba no hɔ, na da no ara kɔ Zefania ba Josia a ɔno so fi Babilɔn bae no ne fie; na fa yɛ abɔtsir na fa bɔ ɔsɔfopanyin Josua, Jehozada ba no ne tsir;
12. na ka kyerɛ no, dɛ, Mbrɛ dɔm EWURADZE kasa se nye yi, dɛ, Hwɛ, banyin bi a ne dzin dze Abaw no; na ɔbɛfefɛw wɔ n'ananmu, na oesi EWURADZE n'asɔrdan no:
13. ɔnoara na obesi EWURADZE n'asɔrdan no; na ɔbɔsoa enyimnyam no, na ɔatsena n'ahengua do edzi hen; na ɔbɛyɛ ɔsɔfo wɔ n'ahengua do: na asomdwee ahyɛmu no bɛtsena hɔn beenu ntamu.
14. Na abɔtsir no bɛyɛ nkaadze ama Helem, na Tobija, na Jedaia, na Zefania ba Hen, wɔ EWURADZE asɔrdan no mu.
15. Na hɔn a wɔwɔ ekyirekyir no bɛba ebesi EWURADZE asɔrdan no bi, na hom ehu dɛ dɔm EWURADZE na ɔasoma me hom hɔ. Na sɛ hom dze mbɔdzembɔ tsie EWURADZE hom Nyankopɔn ne ndze a, iyi bɛba mu.

## Tsir 7

1. Na ɔbaa dɛ ɔhen Darius n'ahendzi afe a otsia anan mu no, EWURADZE n'asɛm baa Zekaria hɔ wɔ bosoom a otsia akron a ɔno nye Kislev no, ne da a otsia anan mu no.
2. Nna Bɛtɛlfo asoma Sarezer na Regem-melek, na hɔn nyimpa aba dɛ wɔmbɔkotow nserɛ EWURADZE n'enyimpa,
ZEC.7.3, na wombisa dɔm EWURADZE ne fie asɔfo no na nkɔnhyɛfo no, dɛ, Aso munsu wɔ bosoom a otsia enum no mu, na menkyen kɔm, dɛ mbrɛ mayɛ no wɔ mfe pii mu yi?
4. Nna dɔm EWURADZE n'asɛm baa mo hɔ, dɛ,
ZEC.7.5, Ka kyerɛ asaase no do man nyina, na asɔfo no na bisa hɔn dɛ, Ana hom yɛɛ akɔnkyen dzii awerɛhow wɔ bosoom a otsia enum na esuon mu mfe eduosuon yi no, hom kyeen kɔm yi maa emi mara anaa?
6. Na sɛ hom dzidzi, na hom nom a, hom nndzi mma homankasa homho, na hom nnom mma homankasa homho anaa?
7. Aso nnyɛ nsɛm yi na EWURADZE nam nkɔnhyɛfo a wodzii kan no do tseaa mu wɔ ber a Jerusalɛm da ho wɔ hɔ na hom tse mu no, na ɔyɛɛ prɔmprɔm a no nkurow etwa no ho ehyia, na wɔtse Pomu afamu na ɔbɔn mu no?
8. Na EWURADZE n'asɛm baa Zekaria hɔ, dɛ,
ZEC.7.9, Mbrɛ dɔm EWURADZE aka nye yi, dɛ, Hom mbu nokwar atsɛn, na nyimpa biara nkyerɛ mbɔbɔrhu na ayamuhyehye wɔ no nua do:
10. na mma hom nntseetsee okunafo na egyankaba, ɔnana na ɔbɔbɔfo; na mma hom mu biara mmfa no nua ho adwembɔn.
11. Naaso wɔammpen dɛ wobetsie, na wɔkoakoaa hɔn mbatsir, na wosisiiw hɔn aso, amma wɔaanntse.
12. Nyew, wɔyɛɛ hɔn akoma dɛ dɛnkyɛmbo, amma wɔaanntse mbra no, na nsɛm a dɔm EWURADZE nam no sunsum do maa nkɔnhyɛfo a wodzii kan no bɛkae no: dɛm ntsi na ebufuw kɛse fiir dɔm EWURADZE hɔ bae no.
13. Na dɛ mbrɛ emi mefrɛɛ hɔn na woenntsie no, dɛmara na hɔn so wɔbɛtsea mu afrɛ me na mirinntsie, dɔm EWURADZE na ɔse;
14. na medze ekyinehyia mframa bɔɔ hɔn petsee amanaman nyina a wonnyim hɔn no mu. Dɛm na asaase no bɛyɛɛ amamfo wɔ hɔn ekyir, dɛ obiara ammfa do annsan: osiandɛ wɔmaa asaase fɛɛfɛw no yɛɛ afo.

## Tsir 8

1. Na dɔm EWURADZE n'asɛm baa mo hɔ, dɛ,
ZEC.8.2, Mbrɛ dɔm EWURADZE se nye yi: Motwe Zion ho nyinkun kɛse, na enyiber kɛse na medze twe no ho nyinkun.
3. Mbrɛ EWURADZE se nye yi: Meresan aba Zion nkyɛn, na mebɛtsena Jerusalɛm mu: na wɔbɛfrɛ Jerusalɛm Nokwar kurow no; na dɔm EWURADZE ne bepɔw no, Bepɔw krɔnkrɔn.
4. Mbrɛ dɔm EWURADZE se nye yi: Nkɔdaa na mberwa bɛda ho atsenatsena Jerusalɛm abrɔn mu, na onyin dodow ntsi, nyimpa biara bekitsa poma wɔ ne nsamu.
5. Na mbanyimbasiaba na nkataasia bɛhyɛ kurow no n'abrɔn no amaama, na woedzi agor wɔ abrɔn no mu.
6. Mbrɛ dɔm EWURADZE se nye yi: Sɛ ɔyɛ ɔman yi ne nkaa no nwanwa wɔ nda no mu a, aso ɔbɛyɛ nwanwa wɔ emi so m'enyi do anaa? Dɔm EWURADZE na ɔse.
7. Mbrɛ dɔm EWURADZE se nye yi: Hwɛ, mebɛgye me man nkwa efi boka asaase no do, na anee asaase no do:
8. na medze hɔn aba, na wɔabɛtsena Jerusalɛm mu; na wɔbɛyɛ me man, na emi so mayɛ hɔn Nyankopɔn, wɔ nokwar na tsenenee mu.
9. Mbrɛ dɔm EWURADZE se nye yi: hom nhyehyɛ hom nsamu dzen, hom a hom tse nsɛm yi wɔ nkɔnhyɛfo anomu wɔ nda yi mu, hɔn a wɔwɔ hɔ da no a wɔtoow dɔm EWURADZE ne fi fapem no, dɛ worisi asɔrdan no.
10. Na ansaana da no reba no, na apaabɔ ho akatua nnyi hɔ mma nyimpa bi, eso apaabɔ nnyi hɔ mma abowa; eso asomdwee biara nnyi hɔ mma nyia opue anaa nyia ɔba mu osian ɔhohiahiafo no ntsi: na memaa nyimpa nyina obiara nye ne nyɛnko dzii esi.
11. Na afei dze mennkɛyɛ dɛ nkan no ama ɔman yi nkaa no, dɔm EWURADZE na ɔse.
12. Na asomdwee aba bɛba hɔ; wenyindua bɔsow n'aba, na asaase ama no ndɔbaa, na sorsor bɔtɔ no bɔsu; na mebɛma ɔman yi ne nkaa no enya ndzɛmba yinom nyina edzi.
13. Na ɔbɛba dɛ, dɛ mbrɛ hom yɛɛ ndom wɔ amanaman mu no, ao Juda fifo na Israel fifo, dɛmara na mebɛgye hom nkwa, na hom ayɛ nhyira: mma hom nnsuro, na mbom hom nhyehyɛ hom nsamu dzen.
14. Na mbrɛ dɔm EWURADZE se nye yi: Dɛ mbrɛ modween dɛ mebɛyɛ hom bɔn wɔ ber a hom egyanom yii me ebufuw no na mannsesa m'adwen no;
15. dɛmara so bio na madwen nda yi mu dɛ mebɛyɛ Jerusalɛm na Juda fi yie: mma hom nnsuro.
16. Iyinom nye ndzɛmba a hom nyɛ; Hom mu nyimpa biara nkasa nokwar nkyerɛ ne nyɛnko; hom mbua nokwar na asomdwee atsɛn wɔ hom mbobokɛse mu:
17. na mma hom mu obiara nndwen n'akoma mu bɔn wɔ ne nyɛnko ho; na mma hom mmpɛ ator ntanka: na iyinom nyina yɛ ndzɛmba a mikyir, EWURADZE na ɔse.
18. Na dɔm EWURADZE n'asɛm baa mo hɔ, dɛ,
ZEC.8.19, Mbrɛ dɔm EWURADZE se nye yi: Bosoom a otsia anan, enum esuon na du no mu akɔnkyen no, bɛyɛ enyigye na ahosɛpɛw, na ahotɔ afahyɛ ama Juda fi; dɛm ntsi hom ndɔ nokwar na asomdwee.
20. Mbrɛ dɔm EWURADZE se nye yi: Ɔbɛba no dɛmara, dɛ aman, na nkurow pii mu atsefo bɛba:
21. na kurow kor mu atsefo bɔkɔ kor so mu akɛse dɛ, Hom mma yɛnkɔ ntsɛmara nkɔtotɔ nserɛ EWURADZE n'enyimpa, na yɛnhwehwɛ dɔm EWURADZE n'ekyir kwan: na mara so morokɔ.
22. Nyew, aman pii na amanaman a wɔyɛ dzen bɛba abɔhwehwɛ dɔm EWURADZE n'ekyir kwan wɔ Jerusalɛm, na wɔatotɔ aserɛ EWURADZE n'enyimpa.
23. Mbrɛ dɔm EWURADZE se nye yi: Nda no mu na ɔbɛba dɛ mbanyin du a wofi amanaman kasaa nyina mu bosusuo Jewnyi baako n'atar ano, dɛ, Yɛnye hom bɔkɔ, osiandɛ yɛatse dɛ Nyankopɔn nye hom wɔ hɔ.

## Tsir 9

1. Iyi nye EWURADZE n'asɛm: EWURADZE n'atsɛmbu bɛtsena Hadrak asaase do na Damaskɔs mu. Na nnyɛ Israel mbusuakuw nko na wɔyɛ EWURADZE dze, na Aram nkuropɔn so yɛ nedze.
2. Na dɛmara so ɔbɛyɛ Hamat so a ɔtoa do no; na Taere na Zidon so, kaansa wɔdwen dɛ wonyim nyansa papaapa mpo a.
3. Na Taere sii akoban maa noho, na otsiaa dwetɛ dɛ huntuma, na sika mapa dɛ abrɔn mu dɛtse.
4. Na hwɛ, EWURADZE bɛma efi ne nsa, na ɔabɔ no tum a ɔwɔ po mu no; na ogya ahyew nankasa.
5. Ashkelon bohu, na oesuro; Gaza so, na ayɛ no yayaayaw; na Ekron, na ɔahyɛ n'enyisun enyito: na Gaza nnkenya ɔhen biara, na Ashkelon so wɔrenntsena mu bio.
6. Na amamforafo bɛtsena Ashdod, na metwa Filistiafo ahopɔw do.
7. Na mibeyi no bɔgyanam efi n'anomu, na n'ekyiwadze no efi ne se mu; na no so bɛyɛ nkaa ama hɛn Nyankopɔn: na ɔayɛ dɛ Juda mbusuakuw no mu bi, na Ekron ayɛ dɛ Jebusnyi.
8. Na mobɔbɔ nsera ehyia me fi ho wɔ dɔm no enyim, na obi enntwa mu annkɔ anaa annsan ammba: na ahohiahiafo biara enntwa mu ammfa hɔn mu bio: na afei dze, marankasa na mobɔhwɛ me man do.
9. Dzi ehurusi kɛse, ao Zion babaa; bɔ ose, ao Jerusalɛm babaa: hwɛ, wo hen reba wo nkyɛn: ɔtsen, na ɔwɔ nkwagye; ɔdwe na ɔtse asoaso do, asoaso a ɔyɛ asoasopɔnkɔber ne ba do.
10. Na mubotwa ntseaseanam efi Efraim, na pɔnkɔ efi Jerusalɛm, na woetwa akodzi egyen so; na ɔbɛka asomdwee nsɛm akyerɛ amanaman: na n'ahendzi befi po ho ekesi po ho, na efi Esutsen no ho ekesi asaase ano noho.
11. Na ɔwo so, w'ahyɛmudzi bɔgyaa no ntsi meyi w'adaduafo efi mona a nsu nnyi mu no mu.
12. Hom nsan mbra akoban no mu, hom enyidado adaduafo: ndɛ mpo meka kyerɛ hom dɛ mubobu no mbɔho ama hom.
13. Na makom Juda ama moho, medze Efraim ahyɛ egyen no mu; na mibekenyan wo mbabanyin, ao Zion, medze etsia wo mbabanyin, ao Griis, na mebɛyɛ wo dɛ ɔkatakyi afona.
14. Na wobohu EWURADZE wɔ hɔn do, na n'egyen menaba befir edzi dɛ enyinam: na EWURADZE Nyankopɔn bɛhɛn akasamu no, na ɔdze pomu afamu ekyinehyia mframa epue.
15. Dɔm EWURADZE botwitwa agye hɔn; na woedzidzi, na woetsiatsia tseabo do; na wɔanom, na nsa ntsi wɔayɛ weɔɔweɔɔ: na wɔbɛhyɛ hɔn amaama dɛ ndweraa, dɛ afɔrmbukyia no aduodoo.
16. Na da no EWURADZE hɔn Nyankopɔn no bɛgye hɔn nkwa dɛ ne man nguankuw: na wɔbɛyɛ abɔtsir ho abo a wɔama do wɔ asaase no do.
17. Na mbrɛ ne yie na n'ahoɔfɛw dua yɛ kɛse a! Edziban bɛma mberantsɛ no ayɛ prɔmprɔm, na nsa so ama mbabaawa no ayɛ dɛmara.

## Tsir 10

1. Hom mbisa EWURADZE, EWURADZE a ɔma asenaman paapaa no hɔ nsu wɔ ɔbɛsɛber; na ɔbɛma nsu atɔ berdzedzeedze ama hom, na hom nyina enyinya sar mu mfunoma.
2. Na terafim, ebusua ehonyi no, aka nsɛngyan, na nkɔnhyɛfo no ehu atorsɛm; na adaasofo ka akɔhwisɛm, wɔdze nsɛnhun kyekye werɛ kwa: dɛm ntsi ɔman no fa hɔn kwan dɛ nguan, hɔn ho hiahia hɔn, osiandɛ guanhwɛfo bi nnyi hɔ.
3. Mo bo efuw nguanhwɛfo no, na mebɛtsea dɛm mpɔnkyenyin no: na dɔm EWURADZE abɛsera no nguankuw Juda fi no, na ɔdze hɔn bɛyɛ n'enyimnyam pɔnkɔ wɔ ɔsa mu.
4. No mu na kutuwdo bo, prɛgow, akodzi egyen na apempensifo nyina bɔbɔ mu fi aba.
5. Na wɔbɛyɛ dɛ akatakyi a wotsiatsia abrɔn mu dɛtse do wɔ ɔko no mu; na wɔbɔko osiandɛ EWURADZE nye hɔn wɔ hɔ; na hɔn a wɔtse pɔnkɔ do no enyim bogu ase.
6. Na mebɛhyɛ Juda fi dzen, na magye Josef fi nkwa, na medze hɔn asan aba, na mehu hɔn mbɔbɔr; na wɔbɛyɛ dɛ gyama manntow hɔn annkyen: na emi nye EWURADZE hɔn Nyankopɔn, na mibetsie hɔn.
7. Na Efraim bɛyɛ dɛ ɔkatakyi, na hɔn akoma edzi ehurusi dɛ gyama nsa ntsi a: ɛhɛɛ, hɔn mba bohu, na woedzi ehurusi; hɔn akoma enyi bɛgye EWURADZE mu.
8. Mobɔbɔ nhwiroma afrɛ hɔn, na maboa hɔn ano; osiandɛ mapon hɔn: na wɔbɔdɔr dɛ mbrɛ wɔadɔr yi.
9. Na mubodua hɔn amanaman mu; na wɔbɛkaa me wɔ ekyirekyir nkurow mu: na wɔnye hɔn mba benya nkwa, na wɔasan aba.
10. Medze hɔn befi Egypt asaase so do aba bio, na maboa hɔn ano efi Asiria; na medze hɔn bɛba Gilead na Lebanon asaase do; na wonnkenya kwan ama hɔn mpo.
11. Na wobodua ahohia po no mu, na ɔabobɔ po asorɛkye no, na Nael mu ebun nyina awewew: na Asiria no nkontompɔ no abrɛ adze, na Egypt ahempoma no eefi hɔ akɔ.
12. Na mebɛhyɛ hɔn dzen wɔ EWURADZE mu; na wɔbɛnantsew afow esian wɔ EWURADZE dzin mu.

## Tsir 11

1. Ao Lebanon, buebue wo mbobow, ma gya nhyew wo odum ndua.
2. Ao kupresidua, twa ewuo, na odum ahwe ase, osiandɛ enyimnyamfo no asɛɛ: ao hom Basan nsudur, hom ntwa ewuo, na kwaa dzendzen no aba famu.
3. Nguanhwɛfo ewuotwa ne gyegyee nye no! Na hɔn enyimnyam asɛɛ: ngyatafɔr pɔw ne gyegyee nye no osiandɛ Jordan ahohyehyɛ asɛɛ.
4. Mbrɛ EWURADZE me Nyankopɔn se nye yi: Hom nnyɛn okum nguankuw no a
5. hɔn a wɔtɔ hɔn no, woku hɔn, na wonndzi so; na hɔn a wɔtɔn hɔn no ka dɛ, Nhyira nka EWURADZE, na menya moho: na hɔnankasa hɔn ahwɛfo no nnhu hɔn mbɔbɔr.
6. Na merennda ho nnya asaase no do atsefo no ho tsimbɔbɔr bio, EWURADZE na ɔse: na, hwɛ, mibeyi obiara ahyɛ ne nyɛnko nsa, na ne hen nsa: na wɔbɔbobɔ asaase no, mirinnyi hɔn mmfi hɔn nsamu.
7. Nna menyɛɛn okum nguankuw no, nguankuw no mu dza wɔyɛ mbɔbɔr no. Na mefaa mpoma ebien; mefrɛɛ kor Enyimpa, na mefrɛɛ kor so Nkabɔmu; na menyɛɛn nguankuw no.
8. Na mutwaa nguanhwɛfo baasa no kyenee wɔ bosoom kor mu; osiandɛ hɔn ho foon me kra, na mo so mo ho foon hɔn kra.
9. Nna mesee dɛ, Merennyɛn hom: dza oruwu no, ma onwu; na dza wotwa no kyen no, wontwa no nkyen; na hɔn a aka no, obiara ndzi ne nyɛnko ne nam.
10. Na mefaa mo poma Enyimpa no na mutwaa mu, dɛ moroto m'ahyɛmu a menye aman nyina edzi no.
11. Na wɔtoo no da no ara: na nguankuw no mu abɔbɔfo a wɔhwɛɛ me no wohun dɛ ɔyɛ EWURADZE asɛm ampa.
12. Na mesee hɔn dɛ, Sɛ oye wɔ hom adwen mu a, hom mma me m'apaabɔdze; na sɛ ɔnntse dɛm a, hom mma ɔnka. Nna wokeer m'akatua ndwetɛbona eduasa maa me.
13. Na EWURADZE see me dɛ, Tow gu adzekorabea, enyimnyam bo a woetwa no me tsir no. Na mefaa ndwetɛbona eduasa no, na motowee guu adzekorabea, wɔ EWURADZE fie.
14. Na mutwaa mo poma kor no, Nkabɔmu no mu, ama maasɛɛ Juda na Israel ntamu enuayɛ no.
15. Na EWURADZE see me dɛ, Nkyii so bio fa guanhwɛfo kwasea no n'edwindadze no.
16. Na, hwɛ, mebɛma guanhwɛfo bi do wɔ asaase do a ɔrennsera hɔn a woetwa hɔn akyen no, eso ɔronnhwehwɛ hɔn a wɔapetse no, na ɔrennsa dza ebubu no yarba; eso ɔrennyɛn dza ɔtse apɔw no, na mbom obedzi dza adɔ angoa ne nam, na ɔapaapaa no n'anansa mu esinesin.
17. Oguanhwɛfo gyangyan a ɔdan nguan no gya no, ondue! Afona bɛba n'abasa do, na n'enyiwa nyimfa do: ne basa bɛkyenkyen, na n'enyiwa nyimfa efura kusuww.

## Tsir 12

1. EWURADZE atsɛmbusɛm a ɔfa Israel ho. Mbrɛ EWURADZE a ɔtserɛw sorsor mu, na ɔto asaase fapem, na ɔbɔ nyimpa no sunsum wɔ no mu no, se nye yi:
2. Hwɛ, mebɛyɛ Jerusalɛm ntentan kɔɔpow ama aman a etwa ehyia ho nyina, na Jerusalɛm no ntuae no bɛka Juda so.
3. Na ɔbɛba wɔ da no mu dɛ mebɛyɛ Jerusalɛm ɔbo durdur mama aman nyina; hɔn a wɔdze bɔsoa hɔnho nyina bepirapira; na asaase do amanaman nyina bɔboa hɔn ano aba no do.
4. Da no mu no, EWURADZE na ɔse, medze ahobow mobɔbɔ mpɔnkɔ nyina, na medze abɔdam abɔ hɔn do atsefo: na mubobue m'enyi wɔ Juda fi do, na medze enyifura abɔ aman no mpɔnkɔ nyina.
5. Na Juda ebusuakuw bɛse wɔ hɔn akoma mu dɛ, Jerusalɛm atsefo hɔn ahoɔdzen wɔ dɔm EWURADZE hɔn Nyankopɔn no mu.
6. Da no mu na mebɛyɛ Juda ebusuakuw dɛ gyasɛn wɔ nyena mu na gyatsɛn wɔ efiefi mu; na wɔahyew aman a etwa ho ehyia no wɔ bankum na nyimfa: na Jerusalɛm bɛda ho atsena ne tsenabea bio, wɔ Jerusalɛm hɔ ara.
7. EWURADZE so bedzi kan agye Juda asese nkwa, amma David fie enyimnyam na Jerusalɛm atsefo hɔn enyimnyam aammema hɔnho do ammbɔ Juda do.
8. Da no mu no EWURADZE botwitwa agye Jerusalɛm atsefo; na nyia ɔyɛ mberɛw wɔ hɔn mu wɔ da no mu no ayɛ dɛ David; na David fie bɛyɛ dɛ Nyankopɔn, dɛ EWURADZE bɔfoe a odzi hɔn enyim.
9. Na ɔbɛba wɔ da no mu dɛ mobɔhwehwɛ amanaman a wɔbaa Jerusalɛm do nyina masɛɛ hɔn.
10. Na mubohue adom na ntotɔserɛ sunsum egu David fi na Jerusalɛm atsefo do; na wɔbɔhwɛ ɔno a wɔwɔɔ no peaa no: na woesu no, dɛ mbrɛ obi su ne ba kor, na woegyam no, dɛ mbrɛ obi gyam n'abakan.
11. Da no mu no, ewuotwa kɛse bɛba Jerusalɛm, dɛ Hadadrim-mon ewuotwa wɔ Megiddon bɔnsa mu.
12. Na asaase no botwa ewuo, ebusua biara no nko; David fie ebusua nko, na hɔn yernom nko; Natan fie ebusua nko, na hɔn yernom nko;
13. Levi fie ebusua nko, na hɔn yernom nko; Simei ebusua nko, na hɔn yernom nko;
14. ebusua ebusua a aka no nyina, ebusua biara nko, na hɔn yernom nko.

## Tsir 13

1. Da no mu no wobobue nsunyiwa ama David fi na Jerusalɛm atsefo, ɔnam hɔn bɔn na ahonamfi ntsi.
2. Na ɔbɛba wɔ da no mu dɛ, dɔm EWURADZE na ɔse, mubotwa abosom no edzin efi asaase no do, na wɔrennkaa hɔn bio: na eso mebɛma nkɔnhyɛfo no na sunsum fi no efi asaase no do efi.
3. Na ɔbɛba dɛ, sɛ obi da ho hyɛ nkɔm a, nna n'egya na ne na a wɔwoo no no wɔbɛse no dɛ, Efata owu; osiandɛ eka atorsɛm wɔ EWURADZE ne dzin mu: na sɛ ɔkɔ do hyɛ nkɔm a, n'egya na ne na a wɔwoo no no, wɔbɔwɔ no nkrantsee.
4. Na ɔbɛba wɔ da no mu dɛ, sɛ nkɔnhyɛfo no mu biara hyɛ nkɔm a, n'enyi bɔto wɔ noara n'enyido adzehu no mu; eso wɔnnkɛhyɛ nhwi egugudo dze esisi bio:
5. na mbom ɔbɛka dɛ, Mennyɛ nkɔnhyɛnyi bi, meyɛ okuafo; na mayɛ kuadwuma fitsi mo mbofrabermu.
6. Na sɛ obi bisa no dɛ, Na wo nsa ntamu epirakur yi ɛ? Ɔno na obobua dɛ, Dza wɔdze piraa me wɔ m'adɔfo fie no a.
7. Afona e, soɛr hyɛ mo guanhwɛfo no do ɛ, na ɔbanyin a ɔyɛ mo ho nyimpa no do ɛ, dɔm EWURADZE na ɔse: bɔ guanhwɛfo no, ma nguan no mpetse; na mebɛdan me nsa etsia nkakraba no.
8. Na ɔbɛba wɔ asaase nyina do, EWURADZE na ɔse, dɛ, no mu nkyekyɛmu ebien wobotwitwa, na woewuwu; na dza otsia ebiasa no, wobegya no wɔ mu.
9. Na medze nkyekyɛmu a otsia ebiasa no mubodua gya mu aba, na mahoa hɔn ho dɛ mbrɛ wɔhoa dwetɛ ho, na mahwɛ hɔn mu dɛ mbrɛ wɔhwɛ sika mu: wɔbɛfrɛ me dzin, na emi so metsie hɔn: mebɛse dɛ, Me man nye hɔn; na hɔn so wɔase dɛ, EWURADZE nye me Nyankopɔn.

## Tsir 14

1. Hwɛ, EWURADZE ne da reba a wɔbɛkyɛ w'asadze mu wɔ wo finimfin.
2. Na mobɔboa amanaman nyina ano aba Jerusalɛm do nye no abɔko; na wɔbɛfa kurow no, na wɔafom efiefi no, na wɔatoto mbaa no mbɔndar: na kurow no fa botu akɔ ndɔmmum mu, na ɔman no nkaase no dze worunntwitwa hɔn mmfi kurow no mu.
3. Nna EWURADZE bopue, na ɔnye amanaman no akɔko, dɛ mbrɛ ɔkoe wɔ nkoda mu no.
4. Na da no, n'anan besisi Ngo bepɔw no a ɔwɔ Jerusalɛm tsentsendo wɔ boka afamu no do, na Ngo bepɔw no bɛpaa ebien wɔ ne finimfin fi boka afamu dze ekesi anee afamu, na ɔayɛ bɔnsa kɛsenara; na bepɔw no ne fa bɔtwe akɔ kwaamu afamu, na ne fa so atwe akɔ pomu afamu.
5. Na hom boguanguan afa me mbepɔw no no bɔnsaa no mu; na me bepɔw no no bɔnsaa no bodu Azel: ɛhɛɛ, hom boguanguan, dɛ mbrɛ hom guanguanee wɔ asaasewosow enyim wɔ Judahen Uzia nda mu no: na EWURADZE me Nyankopɔn bɛba, na akrɔnkrɔmfo nyina bɛka wo ho.
6. Na da no, ɔbɛba dɛ awɔw yayaayaw biara nnkɛba:
7. na adzekyee so bɛyɛ kor a EWURADZE na onyim; ɔnnyɛ adzekyee, na ɔnnyɛ adzesaa so: na ɔbɛba dɛ ewimbir no na kan bɛba.
8. Na da no, ɔbɛba dɛ nkwa nsu befi Jerusalɛm apem; no mu fa akɔ boka afamu po no mu, na no mu fa so akɔ anee afamu po no mu: ɔpɛber na awɔwber mu na ɔbɛba.
9. Na EWURADZE bedzi hen wɔ asaase no nyina do: da no mu na EWURADZE bɛda noho edzi dɛ EWURADZE kor no ara, na ne dzin so yɛ soronko.
10. Asaase no nyina bɛdan dɛ Araba, efi Geba ekesi Rimmon wɔ Jerusalɛm pomu afamu; na ɔbɔkrɔn, na ɔatsena ne tsenabea, dze efi Benjamin abobokɛse no ano dze ekesi odzi kan no ho, dze ekesi kutuwdo abobokɛse no ano, na efi Hananel abantsentsen no ho dze ekesi ɔhen ne nsatwer no ho.
11. Na nyimpa bɛtsena mu, na ndom biara remmba hɔ bio; na mbom Jerusalɛm bɛtsena dwudwoodwo.
12. Na ɔyardɔm a EWURADZE dze bɔbɔ amanaman a woetu Jerusalɛm do sa no nyina nye iyi: ber a wogyinagyina hɔn anan do no, hɔn honam bɔprɔw, na hɔn enyiwa so aprɔw wɔ hɔn etu mu, na hɔn tɛkyerɛma aprɔw wɔ hɔn anomu.
13. Na ɔbɛba wɔ da no mu dɛ weɔɔweɔɔyɛ kɛse fi EWURADZE hɔ bɛba hɔn mu; na hɔn mu obiara bosuo ne nyɛnko ne nsamu, na ne nsa ama do etsia ne nyɛnko nsa.
14. Na Juda so nye Jerusalɛm bɔko; na wɔbɔboaboa amanaman a etwa ehyia nyina hɔn ahonya ano, sika, na dwetɛ na ntar pii.
15. Na ɔpɔnkɔ, asoasopɔnkɔ, efupɔnkɔ, na asoaso, na mbowa a wɔwɔ nsera mu no hɔn yardɔm bɛyɛ dɛ yardɔm yi ara.
16. Na ɔbɛba dɛ, amanaman a wotuu Jerusalɛm do sa no nyinara mu dza aka no nyinara bɔfow aba, afrenhyia afrenhyia abɔkotow asɔr Ɔhen, dɔm EWURADZE no, na wɔahyɛ ntamadan afahyɛ no.
17. Na ɔbɛba dɛ asaase do mbusua nyinara mu hɔn a wɔnnkɔfow aba Jerusalɛm abɔkotow asɔr Ɔhen, dɔm EWURADZE no, nsu ronntɔ hɔn do.
18. Na sɛ Egypt ebusua ammfow annkɔ ammba a, ɔronntɔ hɔn do; yardɔm a EWURADZE dze bɔbɔ amanaman a wɔnnkɔfow aba abɛhyɛ ntamadan afahyɛ no ɔbɛba hɔ.
19. Iyi bɛyɛ Egypt na amanaman a wɔnnkɔfow aba abɛhyɛ ntamadan afahyɛ no nyinara hɔn ntsea.
20. Da no mu no, wɔbɛkyerɛw no wɔ mpɔnkɔ ndɔndɔmba do dɛ, KRƆNKRƆN MA EWURADZE na EWURADZE fie nkutu bɛyɛ dɛ afɔrmbukyia enyim ndweraa.
21. Ɛhɛɛ, nkutu a wɔwɔ Jerusalɛm na Juda mu nyina bɛyɛ krɔnkrɔn ama dɔm EWURADZE: na hɔn a wɔbɔ okum afɔr nyina bɛba abɛfa mu bi akɔnoa adze wɔ mu: na da no mu no Keenannyi biara renntsena dɔm EWURADZE fie bio.

