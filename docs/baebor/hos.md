# Hosea

## Tsir 1

1. Iyi nye EWURADZE n'asɛm a ɔbaa Beeri ba Hosea hɔ, wɔ Juda ahemfo Uzia, Jotam, Ahaz, na Hezekia nda mu, na Israelhen Jeroboam a ɔyɛ Joas ne ba no ne nda mu no.
2. Ber a EWURADZE nam Hosea do kasaa asɔpɔn no, EWURADZE see Hosea dɛ, Kɔ, kɛfa ɔbaa edwaman na ndwaman mba war: na asaase no efi EWURADZE nkyɛn rogor ndwamangor kɛse.
3. Nna ɔkɔree kɛfaa Diblaim ne babaa Gomer; na onyinsenii woo babanyin maa no.
4. Na EWURADZE kaa kyerɛɛ no dɛ, To no dzin Jezreel; osiandɛ aka kakra ma meebedzi Jezreel no bɔgyaa ho wer wɔ Jehu fi do, na maama Israel fi ahendzi no abɔ adze.
5. Na ɔbɛba dɛ da no mubobubu Israel egyen mu wɔ Jezreel bɔnsa mu.
6. Na onyinseen bio na ɔwoo babaa. Na EWURADZE see no dɛ, To no dzin Lo-ruhama a ne nkyerɛase nye nyia oennhu no mbɔbɔr: osiandɛ merennda ho nnhu Israel fi mbɔbɔr, na medze akyɛ hɔn bio.
7. Na mubohu Juda fi mbɔbɔr na magye hɔn nkwa, wɔ EWURADZE hɔn Nyankopɔn no mu, naaso menndze egyen, anaa afona, anaa akodze, mpɔnkɔ, anaa mpɔnkɔdofo.
8. Na otwaa Lo-ruhama enumfo no, onyinsenii, na ɔwoo babanyin.
9. Na EWURADZE see dɛ, To no dzin Lo-ammi ase nye dɛ ɔnnyɛ me man: osiandɛ hom nnyɛ me man, na mo so mennyɛ hom Nyankopɔn.
10. Naaso Israelmba hɔn dodow bɛyɛ dɛ mpoano anhwea a wonnsusu eso wɔnnkan; na ɔbɛba dɛ fakor a wɔsee hɔn dɛ, Hom nnyɛ me man no, wɔbɛse hɔn dɛ, Hom yɛ Nyame tseasefo mba.
11. Na Judamba na Israelmba bɔbɔ mu ehyia na wɔahyɛ otsitsir kor ama hɔnho, na wɔafow efi asaase no do akɔ: na Jezreel da no bɛyɛ da kɛse.

## Tsir 2

1. Hom nse hom nuanom mbanyin dɛ, Ammi, ase nye dɛ me man; na hom nkyerɛbaa dɛ, Ruhama a ne nkyerɛase nye nyia oehu no mbɔbɔr.
2. Hom nye hom na nkasa, hom nye no nkasa; na ɔnnyɛ me yer, na mo so mennyɛ no kun: na hom mma onyi no ndwamanyɛ no mfi n'enyi do, na n'awarto mfi n'enumfo ntamu;
3. amma maammpa no ho tam ma oeenndzi adagyaw, na maammfa no ennsi hɔ dɛ da a wɔwoo no no, na maannyɛ no dɛ sar do, na maammfa no ennsi hɔ dɛ asaase kɛsɛɛ, na maammfa nsukɔm ennku no;
4. nyew, munnkohu ne mba mbɔbɔr; osiandɛ wɔyɛ ndwaman mba.
5. Na hɔn na akɔgor ndwamangor: nyia onyinseen hɔn no ayɛ enyitodze: na ɔka dɛ, Mibedzi mo nwewefo ekyir, hɔn a wɔma me m'edziban na mo nsu, mo nguannhwi na m'asaaba, mo ngo na me nsa.
6. Dɛm ntsi, hwɛ, medze nsoɛ besi no kwan do ban, na matow ɔfasu esiw n'enyim, na onnkohu no kwan mu.
7. Na obetsiw no nwewefo, na ɔronnto hɔn; na ɔbɔhwehwɛ hɔn ekyir kwan, na onnkohu hɔn: nna ɔbɛse dɛ, Mebɛsan m'ekyir akɔ mo kun a odzi kan no nkyɛn; na aber no mu no nna oye ma me sen seseiara.
8. Na oennhu dɛ emi na memaa no eburow, na nsa, na ngo, na memaa dwetɛ na sika dɔree maa no a wɔhweree maa Baal no.
9. Dɛm ntsi mebɛsan abɛgye m'eburow wɔ n'aber mu, na me nsa wɔ ne hyɛber mu, na meyi mo nguannhwi na m'asaaba a nkyɛ ɔbɛkata n'adagyaw do no.
10. Na afei mebɛda no ndwamandze edzi wɔ no nwewefo enyim, na obiara renngye no mmfi me nsamu.
11. Eso mebɛma n'enyigye nyina abɔ adze, n'afahyɛ, n'abosoom fofor, na n'ahomgyenda, na n'ehyiadzi krɔnkrɔn nyina.
12. Na mebɛsɛɛ no wenyinndua na n'adɔmbandua a ɔaka wɔ ho dɛ, Yinom nye m'apɛdze a mo nwewefo dze ama me: na mebɛdan no kwaa, na hamu mbowa bedzi.
13. Na medze nda a ɔdze maa Baalim a ɔhyeew afɔr maa no, ber a ɔdze asowamuadze na ndwindze hyehyɛɛ noho, na okedzii no nwewefo ekyir, na emi dze no werɛ fiir me no, bɛba abɔhwe n'etsifi, EWURADZE na ɔse.
14. Dɛm ntsi, hwɛ, mebɛdzɛfɛdzɛfɛw no, na medze no aba sar no do, na maka no awerɛkyekyesɛm.
15. Na mifi hɔ edze no wenyin nture bɛma no, na Akor mbɔnsa no na ɔayɛ enyidado abow, na ɔbɛgye do wɔ hɔ, dɛ ne nkataasiaber nda mu, na dɛ da a ofi Egypt asaase do bae no mu.
16. Na ɔbɛba dɛ da no mu, EWURADZE na ɔse, ɔwo ebɛfrɛ me Isi, ase nye dɛ mo kun; na eremmfrɛ me Baali a ase nye me Baal no bio.
17. Na mibeyi Baal ahorow edzin efi w'anomu, na wɔremmfa hɔn edzin mmfrɛ wo bio.
18. Na da no mu menye hambowa bedzi ahyɛmu ama wo, na wimu ntumbowa, na famu aweaweambowa: na mubobubu afona na egyen akodzi mu efi asaase no do, na mama wɔatsena hɔ dwudwoodwo.
19. Na mebɛgye wo ayewar ama moho afebɔɔ; ampaara, mebɛgye wo ayewar wɔ tsenenee, na atsɛmbu, na adɔyɛ, na mbɔbɔrhu mu.
20. Mebɛgye wo ayewar koraa mama moho wɔ nokwardzi mu: na ɔwo bohu EWURADZE.
21. Na ɔbɛba dɛ da no, mebɛgye do, EWURADZE na ɔse, Mebɛgye ɔsor do, na hɔn so agye asaase do;
22. na asaase agye eburow, na nsa, na ngo do: na hɔn so agye Jezreel do.
23. Na mubodua wo asaase no do ama moho; na mehu nyia wonnhu no mbɔbɔr no mbɔbɔr; na mase hɔn a nkyɛ wɔnnyɛ me man no dɛ, Me man nye wo; na hɔn so wɔase me dɛ, Me Nyankopɔn.

## Tsir 3

1. Na EWURADZE see me dɛ, Kɔ bio kɔdɔ ɔbaa edwamambɔnyi a ɔyɛ ɔwartofo, dɛ mbrɛ EWURADZE adɔ Israelmba, naaso wɔdan kɔ abosom fofor hɔ, na wɔdɔ esikyireamba tatar no.
2. Dɛm ntsi medze dwetɛbona duenum, na atoko  homer   kor, na fa tɔɔ no:
3. na mesee no dɛ, Tsena hɔ ma me nda pii; mma nngor ndwamangor, eso mma nnyɛ banyin bi yer: dɛm na mo so mebɛyɛ ama wo.
4. Na Israelmba bɛtsena hɔ nda pii dɛ wonnyi hen, na wonnyi safohen, na wonnyi okum afɔr, na wonnyi dum, na wonnyi asɔfontar  (efod)   anaa ebusua ehonyi  (terafim)   biara.
5. N'ekyir no Israelmba bɛsan, na wɔabɔhwehwɛ EWURADZE hɔn Nyankopɔn n'ekyir kwan, na hɔn hen David; na wɔdze suro aba hɔn EWURADZE na n'ayamuyie nkyɛn wɔ ekyir nda no mu.

## Tsir 4

1. Israelmba, hom ntsie EWURADZE n'asɛm: na EWURADZE nye asaase no do atsefo enya asɛm, osiandɛ nokwar, na mbɔbɔrhu, na Nyankopɔn ho nyimdzee nnyi asaase no do.
2. Hwee nnyi hɔ dɛ ntanka, mbrato, ewudzi, adzewia, na awarto; wɔtoto araa ma bɔgyaka toa bɔgyaka do.
3. Dɛm ntsi asaase no bedzi awerɛhow, na obiara a ɔtse do no n'enyim bosuam, ɔnye hambowa na wimu ntumbowa; nyew, po mu nam so bɛsa.
4. Naaso mma nyimpa biara nndzi aper, anaa nyimpa biara nntwuw enyim; na wo man tse dɛ hɔn a wɔnye ɔsɔfo no dzi aper.
5. Na ibefintsiw ewiaber, na nkɔnhyɛnyi no so nye wo befintsiw anadwe; na mebɛsɛɛ wo na.
6. Nyimdzee a onnyi hɔ ntsi, wɔresɛɛ me man: na ɔwo so, osiandɛ apow nyimdzee ntsi, mo so mobɔpow wo, dɛ ennda ho nndzi mo sɔfoe na wo werɛ efir wo Nyankopɔn ne mbra ntsi, mo so mo werɛ befir wo mba.
7. Wɔmaa wɔdɔree ntsi nna wɔyɛɛ bɔn tsiaa me a: mebɛdan hɔn enyimnyam enyimguase.
8. Wodzidzi me man no bɔn ho, na wɔdze hɔn akoma si hɔn emumuyɛ do.
9. Na ɔbɛba dɛ, mbrɛ ɔman tse no, mbrɛ ɔsɔfo so tse ara nye no: na mebɛtsea hɔn wɔ hɔn abrabɔ ho, na metua hɔn kaw wɔ hɔn ndzeyɛɛ ho.
10. Na wobedzidzi, na wɔremmee; wɔbɛyɛ ndwaman, na wɔronndɔr: osiandɛ woegyaa dɛ wobu EWURADZE bi.
11. Ndwamanyɛ na nsa na nsa fofor yi ntseasee fi hɔ.
12. Me man bisa hɔn ndusin hɔ apam, na hɔn poma ka asɛm kyerɛ hɔn osiandɛ hɔn ndwamanyɛ sunsum ama wɔafom, na woefi hɔn Nyankopɔn ase akɛyɛ ndwamandze.
13. Wɔbɔ afɔr wɔ mbepɔw etsifi, na wɔhyew nduhuam wɔ akoko do, wɔ esudur na nduahen na ndutan ase, osiandɛ no nwin ye: ntsi na hom mbabaa gor ndwamangor, na hom nyefor toto awar no.
14. Sɛ hom mbabaa gor ndwamangor, na hom nyefor toto awar a, merenntsea hɔn; osiandɛ mbanyin no ara so nye ndwaman no man nkyɛn, na wɔnye abosom mfonabaa bɔ afɔr: na ɔman a wonnyi ntseasee no wobobutuw no.
15. Kaansa ɔwo, Israel, gor ndwamangor mpo a, mma Juda nndzi so. Na mma hom mmba Gilgal, eso mma hom mmfow nnkɔ Bɛt-aven, anaa mma hom nnka ntam dɛ, Dɛ EWURADZE tse ase yi.
16. Na Israel ayɛ asoɔdzendze, dɛ nantwiburwa ɔsoɔdzenfo: afei na EWURADZE bɛnyɛn hɔn dɛ eguambaa wɔ bea tɛtɛr do.
17. Efraim dze noho akɔbɔ abosom ho; hom ngyaa no.
18. Hɔn nsanom atra do: wɔgor ndwamangor daa; hɔn etsitsir pɛ enyimguase pa ara.
19. Mframa edura no ho ahyɛ hɔn ntsaban mu; na hɔn enyi bɔto hɔn okum afɔr ho.

## Tsir 5

1. Hom asɔfo e, hom ntsie yi, na hom Israel fi hom nkyɛn aso, na ɔhen ne fiemba e, hom nyɛ aso, na hom do na atsɛmbu no aba; na hom ayɛ efir wɔ Mizpa, na eboa a wɔatserɛw mu wɔ Tabor etsifi.
2. Na etuatsewfo no enya ewu ndzii; na emi na meka hɔn nyina hɔn enyim.
3. Minyim Efraim, na Israel so nnsuma me: na afei, ao Efraim, ayɛ ndwamandze, Israel no ho egu fi.
4. Hɔn ndzeyɛɛ remma wɔnnsan mmba hɔn Nyankopɔn nkyɛn: na ndwamanyɛ sunsum wɔ hɔn mu, na wonnyim EWURADZE.
5. Na Israel ahopɔw dzi n'enyim dase dɛm ntsi Israel na Efraim befintsiw wɔ hɔn emumuyɛ mu: Juda so nye hɔn befintsiw.
6. Wɔdze hɔn nguan na hɔn anantwi bɔkɔ akɔhwehwɛ EWURADZE: na worunnhu no osiandɛ ɔatwe noho efi hɔn nkyɛn.
7. Woetwa EWURADZE nkontompɔ; na wɔawowo anana mba: afei bosoom fofor bɛmen hɔn nye hɔn kyɛfa.
8. Hom mbɔ abɛn no mu wɔ Gibea, na akasamu no mu wɔ Rama: hom mbɔ ehuu wɔ Bɛt-aven; Benjamin e, w'ekyir a.
9. Efraim bɛyɛ amamfo wɔ nkaenyim da no mu: dza ɔbɛba ara ampa na mama woehu wɔ Israel mbusuakuw mu no.
10. Juda asafohen ayɛ dɛ hɔn a wɔtwe ɔhe pin ekyir: mubohue m'ebufuw egu hɔn do dɛ nsu.
11. Efraim tseetsee, wɔadwerew no atsɛmbu mu; osiandɛ no bo dwee dɛ obedzi egyangyandze ekyir.
12. Dɛm ntsi na mayɛ dɛ awebowa ama Efraim, na dɛ nhuhunii ama Juda fi.
13. Ber a Efraim hun ne yarba, na Juda hun n'epirakur no, nna Efraim sii mu kɔr Asiria, na ɔsomae kɔr ɔhen Jareb nkyɛn: naaso orunntum nnsa wo yarba, eso ɔremma wo pirakur no nnsa.
14. Na emi dze, mebɛyɛ dɛ gyata ama Efraim, na dɛ gyatafɔr ama Juda fi. Emi, emi mara, na mebɛtsetsew mu na makɔ; mebɛfa akɔ, na obi nnyi hɔ a ɔbɛgye nkwa.
15. Mebɛsan akɔ me beebi, ekodu dɛ wobohu hɔn mfom, na wɔbɔhwehwɛ m'enyim: hɔn ahohia mu na wɔbɔhwehwɛ me enyiberdo.

## Tsir 6

1. Hom mbra ma yɛnsan nkɔ EWURADZE nkyɛn. Oepirapira hɛn naaso ɔbɛsa hɛn yarba; ɔabobɔ hɛn a, ɔbɛkyekyer hɛn epirakur.
2. Nda ebien ekyir no, ɔbɛma yeenya nkwa bio: da a otsia ebiasa no, ɔbɛma yɛasoɛr, na yɛatsena ase wɔ n'enyim.
3. Na hom mma yenhu, hom mma yɛnka do nhu EWURADZE; no mpuei si pi dɛ adzekyee: na ɔbɛba hɛn nkyɛn dɛ nyankom, dɛ ekyir nyankom a ɔfɔw asaase.
4. Ao Efraim, menyɛ wo dɛn? Ao Juda, menyɛ wo dɛn? Hom papayɛ tse dɛ anapa fua, na dɛ ɔbɔsu a ɔpɛ ntsɛm wew.
5. Dɛm ntsi na medze nkɔnhyɛfo no etwitwa hɔn egu; na medze m'anomunsɛm ekuku hɔn: na m'atsɛmbu tse dɛ kan a opue.
6. Na morohwehwɛ ehumbɔbɔr, na nnyɛ okum afɔr a; na Nyame ho nyimdzee sen ɔhyew afɔr.
7. Na hɔn dze, wɔtse dɛ Adam a wɔato ahyɛmu no: hɔ na woetwa me nkontompɔ.
8. Gilead yɛ emumuyɛfo kurow, bɔgya akeka no ho.
9. Mbrɛ edwotwafo dɔm tsɛw nyimpa no, dɛmara na asɔfokuw no dzi ewu wɔ Sekem afamu kwan no mu: nyew, wɔayɛ ebusudze ampa.
10. Mehu enyinyandze wɔ Israel fi mu: hɔ na wohu ndwamandze wɔ Efraim, Israel ho egu fi.
11. Juda e, hɔ ara so na wɔahyɛ otwaber ama wo, ber a medze me man ndɔmmumkɔfo no bɛsan aba no.

## Tsir 7

1. Ber a nkyɛ mepɛ dɛ mesa Israel yarba no, nna Efraim emumuyɛ na Samaria ndzebɔn ada edzi; na wodzi atorsɛm: na owifo hɛn mu, na edwotwafo dɔm fa afo wɔ gua do.
2. Na wɔnndwen hɔn akoma mu dɛ mekaa hɔn ndzebɔn nyina: afei hɔnankasa hɔn ndzeyɛɛ etwa hɔn ho ehyia wɔ m'enyim.
3. Wɔdze hɔn ndzebɔn ma ɔhen n'enyi gye, na wɔdze hɔn atorsɛm ma mbapɔmba no so enyi gye.
4. Hɔn nyina yɛ awartofo; wɔtse dɛ fononoo a boodootofo ekua mu gya; ogyaa gya no mu kua fi mbɔrfetsew do kesii ne kawee do.
5. Hɛn hen n'afahyɛ da no mu asafohen no maa nsahyew bɔɔ hɔn yar; na wɔnye atwetwesifo dzii afora.
6. Na woesiesie hɔn akoma dɛ fononoo, ber a wɔda atsɛwee mu no: hɔn boodootofo da anadwe nyina; anapa no ɔdzɛw dɛ ogya framee.
7. Hɔn nyinara adɔ dɛ fononoo, na wɔmemen hɔn atsɛmbufo; hɔn ahemfo nyinara ahwehwe ase: obi nnyi hɔn mu a ɔfrɛ me.
8. Efraim dze noho aforafora aman mu; Efraim yɛ tatar a enyinyan.
9. Anana edzi n'ahoɔdzen, na onnyim: nyew, gon so apetse ne tsirmu na ɔnodze onnyim.
10. Na Israel ahopɔw dzi n'enyim dase: naaso wɔnnsanee mmbaa EWURADZE hɔn Nyankopɔn hɔ, eso wɔnnhwehwɛɛ no, wɔ iyi nyina ntsi.
11. Na Efraim tse dɛ ebubur kotobonyi a onnyi ntseasee: wɔrefrɛ mboa fi Egypt no nna wɔredan Asiria so.
12. Wɔrokɔ a, mebɛtserɛw mo boa mu akata hɔn do; mubodwir hɔn dɛ wimu ntumbowa: mebɛtsea hɔn dɛ mbrɛ hɔn mboanofo no atse no.
13. Wondue! Osiandɛ woefi me nkyɛn abɔ ko; ɔsɛɛ nto hɔn! Osiandɛ wɔato me mbra: na sɛ nkyɛ mobɔpon hɔn mpo a, woedzi mo ho atorsɛm.
14. Na wonnsui mmfrɛɛ me hɔn akoma mu, na wɔkeka mu wɔ hɔn mpa do: eburow na nsa ntsi na wohyia, wɔtsew mo do etua.
15. Makyerɛkyerɛ hɔn abasa na mahyɛ no dzen nyinara ekyir no mpo, hɔn dze, wosusu mbusu wɔ mo ho.
16. San dze, wɔsan, naaso nnyɛ ɔsorsornyi no ne nkyɛn bi a; wɔtse dɛ egyen daadaafo: wɔ hɔn tɛkyerɛma nsɛmpii ntsi, hɔn asafohen bɔtotɔ afona ano: na iyi bɛyɛ hɔn atwetwesi wɔ Egypt asaase do.

## Tsir 8

1. Fa akasamu no tua w'ano. Ɔbɛba EWURADZE fi no do dɛ ɔkɔr: osiandɛ wɔafomfom m'ahyɛmu, na wɔato me mbra.
2. Wobosu afrɛ me dɛ, Me Nyankopɔn, hɛn Israelfo dze, yenyim wo.
3. Israel atow dza oye akyen: na ɔtamfo no betsiw no.
4. Woesisi ahen, naaso ommfi emi; wɔahyehyɛ asafohen, na minnyim: wɔdze hɔn dwetɛ na hɔn sika ayeyɛ abosom amema hɔnho, ama woeetwa hɔn akyen.
5. Ao Samaria, wɔatow wo nantwiburwa no akyen; m'ebufuw asɔ etsia hom: onkodu dabɛn ara ana hom etum ɔbra a no ho tsew bɔ?
6. Na Israel mu na iyi so fi; odwimfo yɛe, na ɔnnyɛ Nyame bi: nyew, Samaria nantwiburwa no wobobubu no pɔsɔpɔsɔ.
7. Na wodua mframa, na wobobu ekyinehyia mframa: onnyi eburow a ogyinae; bɛtsem no remma isiam; na sɛ ɔma bi mpo a, ananaben bedzi.
8. Wɔamen Israel: afei wɔtse amanaman mu dɛ kuraba a enyi biara nnsɔ no.
9. Na wɔafow kɔ Asiria, dɛ sar do asoaso a no nko atsew noho: Efraim abɔ adɔfo paa.
10. Nyew, kaansa wɔbobɔ apaa wɔ amanaman mu mpo a, afei na mobɔboa hɔn ano; osiandɛ hɔn ho ahyɛ ase rusuar wɔ ahemfo mu hen no n'adzesoa ntsi.
11. Ɔnam dɛ Efraim ama afɔrmbukyia adɔɔ so dze ayɛ bɔn ntsi, afɔrmbukyia adan no bɔnyɛ.
12. Makyerɛw me mbra wɔ ahyɛdze mpemdu mu ama hɔn naaso, wobu no ananadze.
13. Na m'ayɛyɛdze okum afɔr no ho dze, wɔdze nam bɔ okum afɔr, na wodzi; na EWURADZE enyi nnsɔ: afei na ɔbɛkaa hɔn emumuyɛ, na ɔabɛsera hɔn bɔn; wɔbɛsan akɔ Egypt.
14. Na Israel no werɛ efir no Bɔfo, na oesisi ahemfi; na Juda ama nkurow a wɔabɔ ho ban no adɔɔ so: na mobɔto no nkurow no mu gya, na ɔamemen n'aban no.

## Tsir 9

1. Israel e, mma nndzi ehurusi wɔ enyigye ntsi, dɛ aman no; na efi wo Nyankopɔn nkyɛn akɛyɛ ndwamandze, adɔ apɛdze wɔ ewuporow pia nyina do.
2. Ewuporow na nsatwer rennyɛn hɔn, na nsa fofor no bɔbɔ hɔn.
3. Wɔrenntsena EWURADZE n'asaase do; na Efraim bɛsan akɔ Egypt, na wobedzi edziban a ho nntsew wɔ Asiria.
4. Wonnkohue nsa afɔrbɔdze egu ama EWURADZE, eso hɔn ho nnkɛyɛ no enyisɔ: hɔn kum afɔr bɛyɛ hɔn dɛ awerɛhofo edziban; hɔn a wodzi bi nyina ho bogu fi: na hɔn edziban no wɔdze bɛsa hɔn kɔm; ɔremmba EWURADZE fie.
5. Ebɛnadze na hom bɛyɛ no wɔ ehyiadzi krɔnkrɔn da no, na EWURADZE afahyɛ da no mu?
6. Na, hwɛ, woefi ɔsɛɛ nkyɛn kɔ, naaso Egypt bɛtase hɔn, Memfis besie hɔn: hɔn dwetɛ edwindze fɛɛfɛw no nsason bɛfa: nsoɛ bɛba hɔn asesee mu.
7. Ɔsera nda no edu, ahyɛnanmu nda no edu; Israel bohu. Hom ka dɛ nkɔnhyɛnyi yi yɛ ɔkwasea, nyimpa a ɔwɔ sunsum no egyim, wɔ hom emumuyɛ dodow na manso pii no ntsi.
8. Nkɔnhyɛnyi no nye me Nyankopɔn yɛ aweɔmfo ma Efraim: naaso nkɔnhyɛnyi no dze, anomasuafo efir wɔ n'akwan nyina mu, na wɔtan no wɔ ne Nyankopɔn fie mpo.
9. Woegu hɔnho fi pɔtɔɔ, dɛ Gibea nda no mu: ɔbɛkaa hɔn emumuyɛ, na ɔbɛsera hɔn bɔn.
10. Muhun Israel dɛ sar do wenyinaba: muhun hom egyanom dɛ adɔmbadua abakan wɔ ne beree ber a odzi kan no mu: na hɔn dze, wɔkɔr Baal-peor nkyɛn, na wohyiraa hɔnho do maa enyitodze, na wɔdandaan ekyiwadze dɛ dza wɔdɔɔ no no.
11. Efraim dze, hɔn enyimnyam botu akɔ dɛ anoma; abawoo, na abatur, na nyinsen nnkɛba hɔ.
12. Na sɛ wɔhwɛ hɔn mba ma wonyin mpo a, mebɛma woedzi awo mba ewu, amma nyimpa biara aannka; nyew, sɛ motwe moho fi hɔn nkyɛn so a, wondue!
13. Efraim, mehu no dɛ Taere a wɔatsɛw no asaase fɛɛfɛw do: naaso Efraim noara dze ne mba bopue akɛma okumfo no.
14. EWURADZE e, fa ma hɔn ɛ: ebɛnadze na edze bɛma? Ma hɔn awotoa a ɔpon ɔba, na numfo a atwentwem.
15. Hɔn emumuyɛ nyina wɔ Gilgal; na hɔ na mikyiir hɔn: osian hɔn ndzeyɛɛ n'emumuyɛ ntsi, mibeyi hɔn edzi efi me fie: moronndɔ hɔn bio; hɔn asafohen nyina etuatsewfo a.
16. Wɔabɔ Efraim adze, hɔn ndwow akyenkyen, wɔronnsow aba: nyew, sɛ wɔsow mpo a, mebɛsɛɛ hɔn yafun mu aba a wɔdɔ no no.
17. Me Nyankopɔn bɔtow hɔn egu, osiandɛ wɔannyɛ aso amma no: na wɔbɛyɛ awonawonafo wɔ amanaman mu.

## Tsir 10

1. Israel yɛ wenyindua prɔmprɔm a oyiyi n'aba: naaso mbrɛ n'aba dodow tse no, mbrɛ ɔama n'afɔrmbukyia adɔɔ so nye no: na mbrɛ n'asaase ne yie tse no, mbrɛ ɔayɛ abosondum fɛɛfɛw nye no.
2. Hɔn akoma mu apaa; afei na wobohu dɛ wodzi fɔ: EWURADZE bodwuruw hɔn afɔrmbukyia no, ɔbɛsɛɛ hɔn abosondum no.
3. Ampaara afei na wɔbɛse dɛ, Yennyi ɔhen: na yennsuro EWURADZE; na ɔhen no dze, obotum ayɛ ebɛnadze ama hɛn?
4. Wɔka nsɛnhun, wɔka ntanhun dzidzi ahyɛmu: dɛm ntsi na atsɛmbu fifir dɛ bɔr wɔ kwa mu akɔfi mu no.
5. Bɛt-aven anantwimba ho hu bɛka Samaria atsefo: na ne mamfo, na asɔfo a wodzi ho ehurusi no, bedzi nkɔmbɔ wɔ n'enyimnyam ho, osiandɛ oetu kɔ.
6. No so wɔdze bɔkɔ Asiria akɛkyɛ ɔhen Jareb: enyito bɛka Efraim, na Israel enyi ato wɔ n'apam ho.
7. Na Samaria dze, woetwa ne hen akyen dɛ nsuenyi ehur.
8. Aven nsorɔnsorɔmbea so a ɔyɛ Israel hɔn bɔn no, wɔbɛsɛɛ no: nsoɛ na nkɔkrɔw befifir hɔn afɔrmbukyia do; na wɔbɛse mbepɔw dɛ, Hom nkata hɛn do; na akoko dɛ, Hom nhwe hɛn do.
9. Ao Israel, ifitsi Gibea nda do na ayɛ bɔn: hɔ na wogyinae; amma ɔsa a wotuu no wɔ emumuyɛfo mba do no aannto hɔn wɔ Gibea.
10. Ber a mepɛ no, mebɛtsea hɔn; na wobehyiahyia aman aba hɔn do, ber a wɔdze hɔn emumuyɛ ho akatua aba hɔn do ebien no.
11. Na Efraim yɛ nantwifɔr a wɔakyerɛkyerɛ no a ɔpɛ ewuporow; na emi dze, matra aba no kɔn fɛɛfɛw no do: medze apɔnkɔdofo bɛba Efraim do; Juda bofuntum, Jakob bɔbobɔ n'afapo.
12. Hom ndua aba mma hom ho wɔ tsenenee mu, hom mbu no mbɔbɔrhu mu; hom ndɔw hom epe: na edu ber a wɔdze hwehwɛ EWURADZE ekyir kwan, ekesi dɛ ɔbɛba abɔtɔ ndzeyɛtsenenee nsu egu hom do.
13. Hom efuntum ndzebɔn, hom ebu emumuyɛ; hom edzi ator aba: na ɔwo, edze woho tweer wo kwan no do, na wo mbarimba akatakyi no hɔn dodow.
14. Dɛm ntsi weɔɔweɔɔyɛ bɔsoɛr wɔ wo man no mu, na wɔbɛsɛɛ w'abankɛse no nyinara, dɛ mbrɛ Salman sɛɛ Bɛt-arbel wɔ ɔko ber no mu: wɔtsetseew na nye ne mba mu esinesin.
15. Dɛmara so na Bɛtɛl, hom bɛyɛ wɔ hom emumuyɛ pii no ntsi: adze rebɛkye no, wobotwa Israelhen akyen koraa.

## Tsir 11

1. Ber a Israel yɛ abofra no, nna modɔɔ no na mefrɛɛ me ba fiir Egypt.
2. Mber dodow a mefrɛɛ hɔn no, mbrɛ wofii me nkyɛn kɔree nye no: wɔbɔɔ okum afɔr maa Baalim, na wɔhyeew eduhuam maa ehonyi a woegu.
3. Naaso emi na megyee Efraim taataa: mutuur hɔn me basa do; na bio, woennhu dɛ emi na mesaa hɔn yarba.
4. Onyimpa ahoma na medze twee hɔn, ɔdɔ ntampehoma a: na meyɛɛ dɛ hɔn a woyi kɔndua fi adadaw do maa hɔn, na medze edziban sisii hɔn enyim.
5. Wɔbɛsan akɔ Egypt asaase do bio; na Asirianyi no bɛyɛ hɔn hen, osiandɛ wɔpoow dɛ wɔbɛsan aba me nkyɛn.
6. Na afona bɛba no nkurow do, na ɔasɛɛ ne ndaban, na ɔamen hɔn, osian hɔnankasa hɔn apam ntsi.
7. Ekyir ara na me man pɛ dɛ ɔsan fi me nkyɛn kɔ: sɛ wɔfrɛ hɔn ɔsorsornyi no nkyɛn mpo a, obiara nnkasa ho koraa.
8. Ao Efraim, mebɛyɛ dɛn eyi wo ama? Israel, mebɛyɛ dɛn eyi wo ama, ao? Mebɛyɛ dɛn mayɛ wo dɛ Adma? Mebɛyɛ dɛn koraa dze wo esi hɔ dɛ Zeboim? Ao, m'akoma adan wɔ mo mu ae, na m'ayamuhyehye abɔ mu redzɛw mo mu.
9. Minnkedzi m'ebufuw ne hyeehyew no ekyir, merennsan mmbɛsɛɛ Efraim: osiandɛ meyɛ Onyame, na nnyɛ nyimpa; Krɔnkrɔnnyi a ɔwɔ wo finimfin: na merennhɛn kurow no mu.
10. Wobedzi EWURADZE ekyir, ɔno a ɔbɔpɔw dɛ gyata; na ɔnodze ɔbɔpɔw, na mbofra no dze ahopopo fi anee aba.
11. Wɔdze ahopopo fi Egypt bɛba dɛ anoma, na woefi Asiria asaase do aba dɛ ebubur: na medze hɔn mama woetsim wɔ hɔn efi mu, EWURADZE na ɔse.
12. Efraim dze atorsɛm, na Israel fi dze ndaadaa etwa mo ho ehyia: naaso mbom Juda da ho dze Nyame dzi hen, na odzi nokwar ma Krɔnkrɔnnyi no.

## Tsir 12

1. Efraim dzi aahow, na odzi boka aahow ekyir: dabaa ɔma atorsɛm na amamfoyɛ dɔɔ so; na wɔnye Asiria dzi ahyɛmu, na wɔsoa ngo kɔ Egypt.
2. Na EWURADZE nye Juda enya asɛm, na ɔbɛtsea Jakob dɛ mbrɛ n'akwan tse; mbrɛ ne ndzeyɛɛ tse ara na ɔbɛhyɛ no ananmu.
3. Yafun mu na osuoo no nua anantsir: na n'ahoɔdzen mu, na ɔnye Nyankopɔn tetaree:
4. nyew, onyaa ahoɔdzen boor ɔbɔfo no dze do; na odzii nyim: osui, na ɔkotowee serɛɛ no: ohun no wɔ Bɛtɛl, na hɔ na ɔnye hɛn kasae;
5. mekyerɛ EWURADZE, dɔm Nyankopɔn no a; ne nkaa dzin dze EWURADZE.
6. Dɛm ntsi san bra wo Nyankopɔn nkyɛn: suo mbɔbɔrhu na atsɛmbu mu, na tweɔn wo Nyankopɔn daa.
7. Ɔbatanyi no kitsa nsisi nsɛn wɔ ne nsamu: na ɔpɛ emimdzi.
8. Na Efraim tuuw noho see dɛ, Ampaara menya moho, menya adze: m'edwuma nyina mu worunnhu mo mu emumuyɛ biara a ɔyɛ bɔn.
9. Naaso emi nye EWURADZE wo Nyankopɔn dze fitsi Egypt asaase do; mebɛma ada ho ara atsena asese mu bio, dɛ afahyɛ krɔnkrɔn nda no mu.
10. Makasa akyerɛ nkɔnhyɛfo no so, na mama enyido adzehu adɔɔ so; na menam nkɔnhyɛfo som do mebubu mbɛ.
11. Ana Gilead yɛ emumuyɛdze a? Wɔadan egyangyandze koraa; Gilgal mu na wɔdze anantwi bɔ okum afɔr: nhwɛ, hɔn afɔrmbukyia tse dɛ kwa mu akɔfi mu esiwesiw.
12. Na Jakob guanee kɔr Aram haban mu, na Israel somee wɔ yer ntsi, na yer ntsi ɔhwɛɛ nguan.
13. Na EWURADZE nam nkɔnhyɛnyi do dze Israel fii Egypt bae, na ɔnam nkɔnhyɛnyi do koraa no do.
14. Efraim eyi ebufuw yerɛyerɛɛyerɛw: dɛm ntsi wɔbɛma no bɔgyaa ebua n'etsifi, na n'EWURADZE adan n'ahorohoraa egu no do.

## Tsir 13

1. Efraim kasae no, ɔyɛɛ ahopopo; ɔyɛɛ ɔkɛse wɔ Israel: naaso odzii so wɔ Baal mu no, owui.
2. Na afei wɔyɛ bɔn mbordo ara, na wɔdze hɔn dwetɛ ayeyɛ ehonyi a woegu amema hɔnho, ayeyɛ abosom dɛ mbrɛ hɔn ntseasee tse, ne nyinara odwimfo edwuma a: wɔka no wɔ hɔn ho dɛ, Nyimpa a wɔbɔ okum afɔr no mfew anantwimburwa no ano.
3. Dɛm ntsi wɔbɛyɛ dɛ anapa nsuwusiw, na dɛ ɔbɔsu a ɔsen ahema kɔ, dɛ ntsɛw a ekyinehyia mframa tu no fi ewuporowee do, na dɛ wusiw a otu fa wusiw tokura mu.
4. Naaso emi nye EWURADZE wo Nyankopɔn fitsi Egypt asaase do; na mma nnhu ɔbosom fofor bi nnka mo ho, eso ɔgyefo bi nnyi hɔ ka mo ho.
5. Sar no do, nsukɔm asaase no do, nna muhun wo ampa.
6. Wonyaa edzidzibea pa no, wɔmee, na ber a wɔmee no, hɔn akoma maa noho do, ma dɛm ntsi hɔn werɛ efir me.
7. Dɛm ntsi na mayɛ dɛ gyata ama hɔn na mebɛtsɛw kwan nkyɛn dɛ sebɔ:
8. mobɔtotɔr hɔn dɛ sisi a wɔagye ne mba, na matsetsew hɔn akoma toa mu na hɔ na mobɔwe hɔn dɛ gyata; abowa bɔyafo bosunsuan hɔn mu.
9. Ao Israel, meyɛ wo boafo dze, naaso wɔbɛsɛɛ wo ara.
10. Na afei wo hen no wɔ hen, ma ɔaagye wo wɔ wo nkurow nyina mu? Na w'atsɛmbuafo a eka wɔ hɔn ho dɛ, Ma me ɔhen na asafohen no?
11. Mama wo ahemfo wɔ m'ebufuw mu, na meyi hɔn hɔ wɔ m'abohur mu.
12. Wɔakyekyer Efraim emumuyɛ; wɔdze no bɔn esie fiadze.
13. Ɔreper dɛ ɔbaa ɔwokofo a yaw aka no: naaso dɛ ɔba a onnyim nyansa ntsi, ne mber aso dze, naaso orikyinkyim wɔ beebi mbrɛ mba dua mu pue kɔ no.
14. Mibeyi hɔn tsir efi adakamona no tum nsa; mobɔpon hɔn efi owu nsa: owu e, w'ayardɔm wɔ hen o? Adakamona e, wo sɛɛe wɔ hen o? Nnuho bosuma efi m'enyi do.
15. Kaansa ɔbɔsow aba wɔ no nuanom mu mpo a, boka aahow bɔbɔ, EWURADZE n'aahow fi sar do botu, na ne mbasu awew, na no nsunyiwa akɔ atwee; ɔno na ɔbɛfa akoradzedan mu nkɔɔpow fɛɛfɛw no asadze.
16. Samaria ne tsir bɔto; osiandɛ ɔatsew ne Nyankopɔn do etua: wɔbɔtotɔ afona anomu: wɔbɛtsetsew hɔn nkɔkowaba mu esinesin, na wɔapaapaa hɔn enyinsemfo mu.

## Tsir 14

1. Ao Israel, san bra EWURADZE wo Nyankopɔn nkyɛn ae; na woara w'emumuyɛ dze wo ahwe ase.
2. Hom mfa nsɛm nsan mbra EWURADZE hɔ: hom nse no dɛ, Yi emumuyɛ nyina kɔ, na gye dza oye: nna yɛdze hɛn anofamfa bɛyɛ anantwi abɔ wo afɔr.
3. Assur renngye hɛn nkwa; yɛrenntsena mpɔnkɔ do nnantsew: eso yɛrennse hɛn nsaano edwuma bio dɛ, Hom nye hɛn abosom: na ɔwo wo mu na egyanka nya ehumbɔbɔr.
4. Mebɛsa hɔn ekyirsan no yarba, mebɛpra me yamu adɔ hɔn: osiandɛ m'ebufuw adan efi hɔn do.
5. Mebɛyɛ dɛ ɔbɔsu ama Israel; ɔbɔbɔ nhyiren dɛ esukookoo, na ɔatsentsen no ndwow dɛ Lebanon.
6. N'abaw bɛtserɛw, na ne fɛw ayɛ dɛ ngodua, na oeyi huam dɛ Lebanon.
7. Hɔn a wɔtse no nwin ase bɛsan aba; wobenya nkwa bio dɛ eburow, na wɔabɔ nhyiren dɛ wenyindua: ne nka bɛyɛ dɛ Lebanon nsa.
8. Efraim bɛse dɛ, Ebɛnadze na menye abosom wɔ yɛ bio? Emi dze, magye do, na m'enyi bɛka no ho: metse dɛ kupresi dua frɔmfrɔm; emi mo do na wobohu wo nsowee.
9. Woana nye onyansafo a ɔbɛtse ndzɛmba yinom ase? Ɔbadwembanyi a obohu? Na EWURADZE n'akwan tsen, na atseneneefo bɛnantsew do; na mbratofo dze, wɔbɔhwehwe ase wɔ do.

