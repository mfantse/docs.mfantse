# Nahum

## Tsir 1

1. Elkosnyi Nahum n'enyido adzehu nwoma a ɔfa Ninive atsɛmbu ho.
2. Nyankopɔn yɛ EWURADZE nyinkufo a odzi wer a; ampaara, EWURADZE dzi wer na ebufuw tum hyɛ no ma; EWURADZE tɔ n'ahohiahiafo do wer, na n'ebufuw tsim hɔ ma n'atamfo.
3. EWURADZE fa ebufuw nyaa, na no tum so, na orummbu fɔdzinyi bem ara da: EWURADZE no kwan wɔ ekyinehyia mframa na ehum mu, na nsuwusiw yɛ n'ananadze huntuma.
4. Ɔka po enyim ma ɔwew; na ɔma esutsen nyina memem: Basan na Karmel twintwam, na Lebanon nhyiren kyenkyen.
5. Mbepɔw wosow n'enyim, na akoko nan; na asaase wosow wɔ n'enyim, ɛhɛɛ, wiadze, na hɔn a wɔtse mu nyina mpo.
6. Woana botum n'ebufuhyew enyim gyina? Na woana na ɔbɔsoɛr etsia n'ebufuw kuntann no mu tsena? N'enyiber ehue dɛ gya, na obubu abotan mu esinesin.
7. EWURADZE ye, ɔyɛ guandɔbew wɔ ahohia da mu; na onyim hɔn a wɔdze hɔn werɛ hyɛ no mu no.
8. Na n'atamfo dze, ɔdze nsupramee bɛsɛɛ hɔn pasaa, na obetsiw hɔn araa akɔ sum mu.
9. Atamfo e! Ebɛnadze na hom dwendwen tsia EWURADZE yi? Obowie hom korakoraa na hom ronnsoɛr nntsia no mpɛn ebien.
10. Na sɛ hom ayɛ dɛ nsoɛ kantankantan, na hom afɔw takaa wɔ hom nsanom mu mpo a, wɔbɛhyew hom koraa dɛ mburonan guanee.
11. Ɔwo Ninive wo mu na obi a osusu EWURADZE ho mbusu, na ɔpam emumuyɛ apam fi epue.
12. Mbrɛ EWURADZE se nye yi: Sɛ hom ayeyɛ petsepetsee, na hom dɔɔ so mpo a, dɛmara so na wobotwitwa hom egu, na hom etwa mu akɔ. Ao Juda, kaansa mehiahia wo ho dɛnara mpo a, afei dze, mirinnhiahia wo ho bio.
13. Na afei mubobubu Ninive kɔndua no mu efi wo do, na matsetsew wo nkyehoma mu.
14. Na ɔwo Ninive, EWURADZE ahyɛ wo ho mbra, dɛ wo dzin bɛyew efi asaase do: mubotwitwa ehonyi a asen na egu nyina efi w'abosondan mu; mobɔbɔ wo da; osiandɛ hom adan atantandze.
15. Hom nhwɛ, hɔn a wɔdze nsɛmpa ba hɔn anamɔn wɔ mbepɔw no do, hɔn a wɔdze asomdwee tahye no a! Ao Juda, dzi wo ndapɔn, ma w'anohobadze: na omumuyɛfo no remmfa wo mu bio; woetwa no akyen koraa.

## Tsir 2

1. Ɔwo Ninive, gyina yie, kora w'akoradze do, sera kwan no do, mia w'asen mu, hyɛ w'ahoɔdzen mu dzen papaara osiandɛ nyia obubu mu pɔsɔpɔsɔ no rofow aba wo do.
2. Na EWURADZE dze Jakob ne kɛseyɛ reba bio, dɛ Israel kɛseyɛ: ɔno a atopamfo ato no pan, na wɔasɛɛ ne wenyindua abaw no.
3. N'akatakyi kyɛm ho aber, no dɔm mbarimba efurafura serdaa: ntseaseanam fram dadzegya wɔ n'ahosiesie da no mu, na wɔwosow mpeaa no ma ɔyɛ hu.
4. Ne ntseaseanam no abobɔ adam wɔ abrɔn mu, wɔsesɛ ho wɔ nguabɔ mu; hɔn hwɛbea tse dɛ ngyatsɛn, na woguan dɛ enyinam.
5. Ɔka mu frɛ n'akofo etsitsir: wofintsiw hɔn nantsew mu; wɔyɛ har kɔ ne fasu no ho, na wosiesie akatabo no.
6. Naaso woebuebue esutsen ano mbobokɛse no dada, na ahemfi no edwuruw.
7. Wɔaka no ahyɛ, wɔada n'adagyaw edzi, wɔasoa no kɔ, na ne mbaawa dze mborɔnoma ndze si nkrum, wɔnyan hɔn akoko.
8. Na Ninive dze, ɔtse dɛ nsutaae fi ne tsetseberdo: naaso woguan; wɔkeka mu dɛ, Hom ngyina, hom ngyina; naaso obiara annhwɛ n'ekyir.
9. Hom mfom sika, hom mfom dwetɛ: na n'akoradze na n'adanmudze fɛɛfɛw no dɔɔ so papaapa.
10. Ao Ninive! Hwɛ mbrɛ esi atɔ, ayɛ hahoo, na ayɛ amamfo a: w'akoma anan, w'anankoroma sesɛ ho, na w'asen nyina mu guan wo, na w'enyim na atow fitaa yi.
11. Wo ngyata bɔn no wɔ henfa, na ngyatafɔr no hɔn edzidzibea no, mbrɛ nkyɛ ogyatanyin na ogyataber, na ogyataba nantsew, na obi nnyi hɔn hu no?
12. Ogyata tsetseew dza ɔso ne mba mu esinesin, na okunsakunsae maa n'aber no, na ɔdze afonam hyɛɛ n'etu ma, na ɔdze ntsetsewee hyɛɛ n'abɔn ma.
13. Hwɛ, menye wo enya, dɔm EWURADZE na ɔse, na mebɛhyew wo ntseaseanam wɔ wusiw mu, na afona bedzi wo ngyatafɔr: na mubotwitwa w'afonam efi asaase do, na wɔrenntse w'abɔfoe ndze bio.

## Tsir 3

1. Due, bɔgya kurow! Ɔwo a nsɛmfun na epoobɔsɛm ahyɛ wo ma; na ewudzi so mmpa wo mu da.
2. Apɔnkɔbaa ne gyegyee, na ntseaseanam anan ne kyirdidi; mpɔnkɔ hɔn kwam kwam tutu, na ntseaseanam hɔn ehuruhuruw da no edzi dɛ;
3. ɔpɔnkɔdofo dze rokɔbɔ enyi, na afona rinyinam, na peaa reyerɛyerɛw; na atɔfo pii, na efun kuw kɛsenara a efun no wonnhu ewiei; na wofintsifintsiw hɔn efun no do mpo.
4. Iyi nyina fir Ninive, edwaman fɛɛfɛw, abayifo wuraba no, no ndwamansɛm dodow ntsi, ɔno a ɔdze ndwamansɛm tɔn amanaman, na ɔdze n'abayisɛm tɔn mbusua.
5. Hwɛ, menye wo enya, dɔm EWURADZE na ɔse, na mebɛpa w'asetam egu w'etsifi, na mama amanaman ehu w'adagyaw, na ahenman ehu w'ahoto.
6. Na mobɔtow fi tantanntan egu wo do, na mama adan atantandze, na medze wo esi hɔ dɛ ahwɛdze.
7. Na ɔbɛba dɛ hɔn a wɔhwɛ wo nyina befi wo nkyɛn eguan, na wɔase dɛ, Ninive ayɛ ekurofo: woana na obosu ama no? Henfa na mobɔhwehwɛ ɔwerɛkyekyefo ama wo?
8. Aso ɔwo iye sen No-amon a osi esutsen ntamu a esu etwa no ho ehyia no; na po yɛ ne ban na n'afasu no?
9. Etiopia na Egypt nye n'ahoɔdzen, a nna hɔn tum nnyi mbanano; na Put na Lubim so nye n'aboafo.
10. Naaso wɔdze no kɔree, wɔfaa no kɔr ndɔmmum: hɔn mbɔtowaba so wɔdze hɔn abobɔ abrɔn nyina do ekuku hɔn: na wɔtwee n'enyimnyamfo ho tonto, na ne nyimpa etsitsir nyina woguguu mpokyerɛ mu.
11. Ɔwo so ahoguan bɔbow wo, ibosuma, na ɔwo so bɔhwehwɛ guansumabew wɔ ɔtamfo no ntsi.
12. W'abankɛse nyinara bɛyɛ dɛ adɔmbandua no do wɔ adɔmbakan beree: sɛ wɔwosow a, ɔtsetsew totɔ odzifo no n'anomu.
13. Hwɛ, wo akofo ayɛ mbaa wɔ wo mu; woebuebue w'asaase no mbobokɛse no pataa ama w'atamfo: na gya ahyew w'abokɛse ekyir adaban.
14. Sesaw nsu sie ntuae no, miamia w'abankɛse no mu: tsia dɛtse, na wɔw kaadow dɛtse, ma ntayaa fononoo no nyɛ dzen.
15. Hɔ na gya bɛmen wo; afona botwa wo akyen, ɔbɛmen wo dɛ mbrɛ nkonyinko memen dza wohu biara: na kaansa ema wo dodow yɛ pii dɛ nkonyinko, anaadɛ mbɛbɛw mpo a.
16. Ama w'eguadzifo adɔɔ so asen ɔsor nworaba; naaso tse dɛ nkonyinko no, wɔfa wo afo, na wotu kɔ.
17. Wo dɔm a wɔbobɔ abɔtsir tse dɛ mbɛbɛw, na w'asafohemfo tse dɛ mbɛbɛw mintsimintsi a wɔsensam ban ho wɔ awɔw da mu, na sɛ ewia fir a, wotu kɔ, na wonnhu fakor a wɔkɔ.
18. Ao Asiriahen, w'aweɔmfo atotɔ nkom: w'akofo regye hɔn ahom: wɔabɔ wo man apetse mbepɔw do, na obi nnyi hɔ a ɔboaboa hɔn ano.
19. Wo kur no nnyi mbotowee; wo pirakur no yɛ dzen: hɔn a wɔtse wo nka nyina bɔ hɔn nsamu gu wo do; osiandɛ woana koraa do na emmfaa wo daadaa emumuyɛ no nkɔree?

