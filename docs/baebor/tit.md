# Titus

## Tsir 1

1. Emi Paul, Nyankopɔn n'akowaa nye Jesus Kraest somafo, a wɔasoma me dɛ monkɔtoa hɔn a Nyankopɔn asan mu eyi hɔn no hɔn gyedzi do, nye nokwar no ho nyimdzee no na dɛ mbrɛ nyamesom pa tse,
TIT.1.2, wɔ onnyiewiei nkwa a Nyankopɔn a onndzi ator dze bɔɔ anohoba tsetseetse no ho enyidado mu.
3. Na n'aber a ɔsɛ mu no, oyii n'asɛm edzi wɔ dawurbɔ a wɔnam Nyankopɔn hɛn Agyenkwa ahyɛdze do dze hyɛɛ me nsa no mu.
4. Mekyerɛw dze kɛma Titus, me ba nokwafo wɔ gyedzi kor no ara mu. Adom nye asomdwee a ofi Egya Nyankopɔn nye Kraest Jesus hɛn Agyenkwa hɔ no nka wo.
5. Iyi ntsi na medze wo gyaa Kreete, ama aatoto ndzɛmba a ɔaka no yie pɛpɛɛpɛr, na ahyehyɛ mpanyimfo wɔ kurow biara mu dɛ mbrɛ mehyɛɛ wo no;
6. mekyerɛ obi a no ho nnyi asɛm bi, ɔyer baako kun, na ɔwɔ mba agyedzifo a wɔnntse asakasakabra anaa asoɔdzen ndzeyɛɛ wɔ hɔn ho.
7. Osiandɛ ɔsɛ ɔhwɛfo dɛ no ho nnyi asɛm dɛ Nyankopɔn fihwɛfo; ɔnnyɛ ntsintsiman, ebufuw ebufuw, nsahweam, pupopupo, odzifodzepɛfo;
8. na mbom ɔpɛ ahɔhoyɛ, ɔpɛ papa, n'adwen mu tsew, ɔtsen, no ho tsew, ɔhyɛ noho do;
9. osuo nokwasɛm no mu dɛ mbrɛ wɔkyerɛɛ no, na oeetum dze nkyerɛkyerɛ pa etu fo, na oeeyi hɔn a wotsia no atsɛn.
10. Na asoɔdzenfo pii wɔ hɔ, ehuhusɛnkafo nye adaadaafo, nkanka hɔn a wofi etwatsiatwafo mu a ɔsɛ dɛ wosiw hɔn ano no:
11. nyimpa a mfaso tantan ntsi wɔkyerɛkyerɛ dza ɔnnsɛ dze butubutuw efiefi mpo.
12. Hɔn mu ɔbaako, hɔnankasa hɔn nkɔnhyɛnyi, ka dɛ, Kreetefo yɛ atorfo daa, mbowa bɔn, akwadwefo etumfur.
13. Dase yi yɛ nokwar. Dɛm ntsi ka hɔn enyim pasaa, ma woeedzi mu wɔ gyedzi no mu,
TIT.1.14, amma wɔaammfa hɔn aso annkɔ Jewfo anansesɛm, nye hɔn a woetwa hɔnho efi nokwar no ho ahyɛdze do.
15. Adze nyina ho tsew ma hɔn a hɔn ho tsew: na hɔn a wɔyɛ ahonamfi, na wɔnngye nndzi no dze, biribiara ho nntsew mma hɔn, na hɔn adwen nye hɔn tsibowa nyina ho wɔ fi.
16. Wɔka dɛ wonyim Nyankopɔn, naaso wɔdze hɔn ndwuma pow no, wɔyɛ mbusubɔfo, wɔyɛ asoɔdzenfo, na wɔnnkan hɔn mmfora edwuma pa biara.

## Tsir 2

1. Na ɔwo dze, ka nsɛm a ɔfata nkyerɛkyerɛ a odzi mu no:
2. dɛ nkɔdaa nyɛ enyidahɔ nyɛ fɔntɔmm, hɔn adwen mu ntsew, ndzi mu wɔ gyedzi mu, ɔdɔ mu, nye abotar mu:
3. dɛ mberwa so ndzi hɔnho nyi wɔ ndzeyɛɛ mu, mma wɔnnyɛ anokumfo, nnyɛ nsahweam, mbom wɔnkyerɛkyerɛ edwuma pa;
4. ama wɔaatsetse mbabaawa ma wɔaadɔ hɔn kunnom, wɔaadɔ hɔn mba,
TIT.2.5, na wɔaayɛ adwenmutseweefo, ahwɛ hɔnho yie, fieadzeyɛfo, ayamuyiefo, abrɛ hɔnho adze ama hɔnankasa hɔn kunnom, amma wɔaannkasa enntsia Nyankopɔn n'asɛm.
6. Dɛmara na mberantsɛ no so tu hɔn fo ma wɔnyɛ adwenmutseweefo:
7. adze nyina mu da woho edzi dɛ eyɛ ndwuma pa ho mfatoho; nkyerɛkyerɛ mu pefeeyɛ, fɔntɔmmyɛ,
TIT.2.8, ɔkasa a odzi mu a wonnya ho asɛm bi nnka, ama nyia otsia hɛn no aafɛr dɛ onnya asɛm bɔn bi nnka.
9. Nkowaa nyɛ setsie mma hɔnankasa hɔn wuranom, wɔnsɔ hɔn enyi wɔ adze nyina mu, mma wonnyiyi hɔn asɛm ano;
10. mma wonnwiawia adze, na mbom wɔnkyerɛ nokwardzi pa nyina, ama wɔdze aakorɔn Nyankopɔn hɛn Agyenkwa ne nkyerɛkyerɛ no wɔ adze nyina mu.
11. Na Nyankopɔn adom a ɔdze nkwagye brɛ nyimpa nyina eyi noho edzi,
TIT.2.12, ɔtsetse hɛn dɛ yɛmpow mbusubɔ nye wiadze akɔndɔ, na yɛmfa enyidado, nye tsenenee, nye nyamesompa ntsena sesei wiadze yi mu,
TIT.2.13, nhwɛ nhyira enyidado no, nye hɛn Nyankopɔn kɛse, hɛn Agyenkwa Jesus Kraest n'enyimnyam mbae no kwan.
14. Ɔno a ɔdze noho mae maa hɛn, ama ɔaapon hɛn efi emumuyɛ nyina mu, na ɔaatsew ɔman a ɔyɛ nankasa nedze a ɔbɔ ndwuma papa ho mbɔdzen no ho.
15. Iyinom na fa tum nyina ka, tu ho fo, na ka ho enyim. Mma obi mmbu wo enyimtsia.

## Tsir 3

1. Kaa hɔn ma wɔmbrɛ hɔnho adze mma mpanyimfo, nye tum horow nyina, ma wɔnyɛ setsie, na wonsiesie hɔnho mma edwuma pa biara;
2. mma wɔnnka obiara ho asɛm bɔn, mma wɔnnyɛ ntokwapɛfo, wɔnyɛ abodwekyɛr na wɔnda ɔdwe nyina edzi wɔ nyimpa nyina do.
3. Na hɛn so nkyɛ nkan no yɛyɛ nkwasea, asoɔdzenfo, yɛfomfomee, yɛsom akɔndɔ nye enyigyedze horow, yɛtse emumuyɛ nye nyitan mu, hɛn ho yɛ ehi, na yɛtentan hɛnho.
4. Na Nyankopɔn hɛn Agyenkwa n'ayamuyie nye no dɔ a ɔwɔ nyimpa do yii noho edzi no,
TIT.3.5, ommfi tsenenee mu ndwuma a yɛayɛ, na mbom ofi noara n'ehumbɔbɔr, na ɔnam awofofor eguar no nye Sunsum Krɔnkrɔn foforyɛ do gyee hɛn nkwa.
6. Ɔno na ɔnam Jesus Kraest hɛn Agyenkwa do huei guu hɛn do pii,
TIT.3.7, ma wɔnam n'adom do bu hɛn bem a, yaayɛ onnyiewiei nkwa ho enyidado no adzedzifo.
8. Ɔyɛ nokwasɛm, na iyinom na mepɛ dɛ eka no ɔdzendo, ama hɔn a wɔagye Nyankopɔn edzi aadwen do esuo ndwuma pa mu. Ndzɛmba yi ye na ɔyɛ mfaso ma nyimpa:
9. na nkwasea ekyingyebra nye nanakan, nye wentwiwentwi, nye mbra ho akasakasa dze, yi woho fi ho; osiandɛ mfaso nnyi ho na wɔyɛ adze gyan.
10. Nyia ɔdze mpaapaamu ba a akasa akyerɛ no prɛko nye mpɛn ebien no, yi no akwa:
11. hu dɛ obi a ɔtse dɛm no ɔakyea, ɔyɛ bɔn bu nankasa no ho fɔ.
12. Sɛ mosoma Artemas anaa Tikikus wɔ wo nkyɛn a, bɔ mbɔdzen bra me nkyɛn wɔ Nikopolis: na hɔ na mesua me tsirmu dɛ mirikedzi awɔwber., #Ndwu 20.4; Efe 6.21, 22; Kol 4.7
13. Bɔ mbɔdzen gya Zenas mbranyimfo no, nye Apollos kwan yie, amma eennhia hɔn hwee.
14. Na ma hɛn nkorɔfo so nsua ndwuma pa ho mbɔdzembɔ wɔ dza ohia ho, na aba pa aammbɔ hɔn.
15. Hɔn a wɔwɔ me nkyɛn nyina kyiakyia wo. Kyiakyia hɔn a wɔdɔ hɛn wɔ gyedzi mu no. Adom nka hom nyina.

