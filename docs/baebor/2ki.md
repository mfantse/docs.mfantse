# "2 Ahemfo"

## Tsir 1

1. Na Ahab no wu ekyir no Moab tseew etua wɔ Israel do.
2. Na Ahazia nam n'abansor pia a ɔwɔ Samaria n'atenatokura mu bɔhwee famu, na ɔyaree: na otuu abɔfo, na ɔsee hɔn dɛ, Hom nkɔ, wonkebisa Ekron nyame Baal-zebub no kyerɛ dɛ mobɔbɔ esu wɔ yarba yi mu a.
3. Na EWURADZE no bɔfoe no see Tisbinyi Elija dɛ, Soɛr, fow kɔ kehyia Samariahen n'abɔfoe no, na se hɔn dɛ, Ana osiandɛ Nyankopɔn bi nnyi Israel ntsi, na hom rokɔ ekebisa Ekron nyame Baal-zebub no hɔ adze yi?
4. Dɛm ntsi afei mbrɛ EWURADZE se nye yi, Mpa no a afow no rimmfi do nnsian, na owu ara na ibowu. Na Elija sii mu kɔree.
5. Na abɔfo no sanee baa ne nkyɛn, na ɔsee hɔn dɛ, Ɔyɛ dɛn ntsi na hom asan yi?
6. Na wɔsee no dɛ, Ɔbarimba bi fowee behyiaa hɛn, na ɔsee hɛn dɛ, Hom nsan nkɔ ɔhen a ɔsomaa hom no nkyɛn bio, na wɔnse no dɛ, Mbrɛ EWURADZE se nye yi, Ana osiandɛ Nyankopɔn bi nnyi Israel ntsi, na asoma dɛ wonkebisa Ekron nyame Baal-zebub no hɔ adze yi? Dɛm ntsi mpa no a afow no irimmfi do nnsian famu, na owu ara na ibowu.
7. Na ɔsee hɔn dɛ, Ɔbarimba a ɔfowee bae behyiaa hom na ɔkaa nsɛm yi kyerɛɛ hom no tse dɛn?
8. Na wobuaa no dɛ, ɔyɛ nyimpa a no ho yɛ nhwi nhwi, na nwoma abɔdo bɔ n'asen. Na ɔhen no see dɛ, Tisbinyi Elija a.
9. Nna ɔhen no somaa eduonum do safohen nye n'eduonum no wɔ no hɔ. Na ɔfowee kɔr ne nkyɛn: na, hwɛ, ɔtse koko no n'etsifi. Na ɔkaa kyerɛɛ no, dɛ, Nyame nyimpa, ɔhen se dɛ, Sian bra.
10. Na Elija buae see eduonum do ɔsafohen no dɛ, Sɛ Nyame nyimpa nye me a, ogya mfi sor nsian mbɛhyew ɔwo na w'eduonum no. Na ogya fi sor sianee bɛhyeew ɔno na n'eduonum no.
11. Na ɔsomaa eduonum do safohen fofor so nye n'eduonum wɔ no hɔ bio. Na obuae see no dɛ, Nyame nyimpa, mbrɛ ɔhen se nye yi, Yɛ ntsɛm sian bra.
12. Na Elija buae see hɔn dɛ, Sɛ Nyame nyimpa nye me a, ogya mfi sor nsian mbɛhyew ɔwo na w'eduonum no. Na Nyame gya fi sor sianee bɛhyeew ɔno na n'eduonum no.
13. Na bio ɔsomaa eduonum do safohen a otsia ebiasa nye n'eduonum bio. Na eduonum do ɔsafohen a otsia ebiasa no fowee kɔree, na ɔkɔkotoow n'anankoroma enyim wɔ Elija n'enyim, paa no kyɛw, na ɔsee no dɛ, Nyame nyimpa, meserɛ wo, ma mo nkwa, na wo nkowaa eduonum yi hɔn nkwa nsom bo wɔ w'enyi do.
14. Hwɛ, ogya fi sor sianee bɛhyeew nkan no eduonum do asafohemfo beenu no nye hɔn eduonum eduonum no: na afei ma mo nkwa nsom bo wɔ w'enyi do.
15. Na EWURADZE no bɔfoe no see Elija dɛ, Enye no nsian nkɔ: mma nnsuro no. Na ɔsoɛree, na ɔnye no sianee kɔr ɔhen no nkyɛn.
16. Na ɔsee no dɛ, Mbrɛ EWURADZE se nye yi, Susuampa dɛ ɔwo asoma abɔfo dɛ wonkebisa Ekron nyame Baal-zebub hɔ adze no, nna siantsir nye dɛ Nyankopɔn bi nnyi Israel a wokebisa n'asɛm bi a? Dɛm ntsi mpa no a afow no irimmfi do nnsian, na owu ara na ibowu.
17. Nna owui dɛ mbrɛ EWURADZE n'asɛm no a Elija kae no tse. Na osiandɛ onnyi ba ntsi, Joram hyɛɛ ase dzii hen wɔ n'ananmu wɔ Judahen Jehosafat ne ba Jehoram n'afe a otsia ebien no mu.
18. Afei Ahazia no ho nsɛm nkaa no, dza ɔyɛe no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu a?

## Tsir 2

1. Na ɔbaa dɛ, aber a EWURADZE rebɛfa Elija ehum mu akɔ sor no, Elija nye Elisha fi Gilgal sii mu kɔree.
2. Na Elija see Elisha dɛ, Meserɛ wo, tsintsim ha; na EWURADZE asoma me wɔ Bɛtɛl. Na Elisha see dɛ, Dɛ EWURADZE tse ase, na wo kra tse ase yi, mirinngya wo hɔ. Na wosii mu kɔr Bɛtɛl.
3. Na nkɔnhyɛfo mba a wɔwɔ Bɛtɛl no fiir edzi baa Elisha nkyɛn bebisaa no dɛ, Ana inyim dɛ ndɛ EWURADZE rebɛfa wo wura efi wo tsir do akɔ a? Na ɔsee dɛ, Nyew, minyim; hom nyɛ komm.
4. Na Elija see no dɛ, Elisha, Meserɛ wo, tsintsim ha; na EWURADZE asoma me Jeriko. Na ɔsee dɛ, Dɛ EWURADZE tse ase, na wo kra tse ase yi, mirinngya wo hɔ. Nna wɔbaa Jeriko.
5. Na nkɔnhyɛfo mba a wɔwɔ Jeriko no twee piin Elisha nkyɛn bebisaa no dɛ, Ana inyim dɛ ndɛ EWURADZE rebɛfa wo wura efi wo tsir do akɔ a? Na obuaa dɛ, Nyew, minyim; hom nyɛ komm.
6. Na Elija see no dɛ, Meserɛ wo, tsintsim ha; na EWURADZE asoma me Jordan do. Na ɔsee dɛ, Dɛ EWURADZE tse ase, na wo kra tse ase yi, mirinngya wo hɔ. Na hɔn beenu no sii mu kɔree.
7. Na nkɔnhyɛfo mba no mu nyimpa eduonum sii mu kɔree kegyinagyinaa hɔn tsentsendo wɔ ekyirekyir: nna hɔn beenu no gyina Jordan ho.
8. Na Elija faa n'egukɔnmu no, na ɔbobɔwee dze bɔɔ nsu no mu, na ɔpaae kɔr ha na ha, na hɔn beenu no nam asaase kɛsɛɛ do twae.
9. Na ɔbaa dɛ, aber a wotwae no, Elija see Elisha dɛ, Bisa dza menyɛ memma wo, ansaana wɔafa me efi wo nkyɛn akɔ. Na Elisha see dɛ, Meserɛ wo, ma wo sunsum kyɛfa mbɔho mbra mo do.
10. Na ɔsee dɛ, Ebisa adze a ɔyɛ dzen: naaso sɛ ihu me aber a wɔrefa me efi wo nkyɛn a, ɔbɛyɛ dɛm ama wo; na sɛ annyɛ dɛm a, ɔnnkɛba dɛm.
11. Na ɔbaa dɛ, wɔda ho ara nam rokɔ, na wɔrekasa no, hwɛ, ogya tseaseanam, na ogya mpɔnkɔ a ɔbɛpaa hɔn beenu nyina ntamu no puei; na Elija nam ehum mu fowee kɔr sor.
12. Na Elisha hunii, na ɔtseatseaa mu dɛ, M'egya e, m'egya e, Israel ntseaseanam na no mpɔnkɔdofo e! Na oennhu no bio: na osuoo nankasa ne ntar mu, na ɔtsetseew mu esinesin ebien.
13. Ɔfaa Elija n'egukɔnmu no a ofi no ho gui no so, na ɔsaan n'ekyir begyinaa Jordan nsukɔn do.
14. Na ɔfaa Elija n'egukɔnmu a ofi no ho gui no, dze bɔɔ nsu no mu, see dɛ, Na EWURADZE, Elija Nyankopɔn no wɔ hen? Na aber a ɔno so bɔɔ nsu no mu no, na ɔpaae kɔr ha na ha: na Elisa twae.
15. Na aber a nkɔnhyɛfo mba a wɔwɔ Jeriko wɔ ne tsentsendo hun no no, wɔsee dɛ, Elija no sunsum edwir Elisha do. Na wɔbae behyiaa no, na wɔbɔɔ hɔn mu adze butuuw famu wɔ n'enyim.
16. Na wɔsee Elisha dɛ, Afei, hwɛ, mbarimba a wɔyɛ dzen eduonum wɔ wo nkowaa nkyɛn; yɛserɛ wo, ma wɔnkɔ nkɔhwehwɛ wo wura: bɛyɛ na bi a EWURADZE no sunsum no ama no do kɔ dze no akɔto bepɔw bi do, anaa ɔbɔn bi mu. Na ɔsee dɛ, Mma hom nnsoma.
17. Na aber a wɔhyɛɛ no ara ma ɔyɛɛ no ahomtsew no, ɔsee dɛ, Hom nsoma ɛ. Dɛm ntsi wɔsomaa mbarimba eduonum; na wɔkɔhwehwɛe ara ndaansa, naaso woennhu no.
18. Na wɔsanee baa ne nkyɛn, mber a otsintsimii wɔ Jeriko no; na ɔsee hɔn dɛ, Ana mannse hom dɛ, Mma hom nnkɔ?
19. Na kurow no mu mbarimba no see Elisha dɛ, Hwɛ, yɛserɛ wo, kurow yi ne dabea yɛ fɛw, dɛ mbrɛ mo wura hu yi: na nsu no dze onnye, na asaase no so pon mba.
20. Na ɔsee dɛ, Hom mbrɛ me pɔr fofor, na wɔmfa nkyen ngu mu. Na wɔdze brɛɛ no.
21. Na ofiir edzi kɔr nsu no no nsunyiwa no ho, na ɔtoow nkyen guu mu, na ɔsee dɛ, Mbrɛ EWURADZE se nye yi, Masa nsu yi yarba; owu anaa mbapon bi rimmfi mu mmba bio.
22. Nna wɔsaa nsu no yarba dze bodu ndɛ da yi, dɛ Elisha n'asɛm a ɔkae no ara.
23. Na ofii hɔ sii mu kɔr Bɛtɛl: na aber a ɔnam kwan no do rofow akɔ no, mbofra nkakraba fi kurow no mu puei besii no atwetwe see no dɛ, Fow ɛ, otsipaa; fow ɛ, otsipaa.
24. Na ɔhwɛɛ n'ekyir na ohun hɔn, na ɔdze EWURADZE ne dzin paa hɔn. Na nsisiber beenu fi kwaa no mu bae bɛtsetseew hɔn mu mbofra eduanan ebien.
25. Na ofii hɔ kɔr bepɔw Karmel do, na ofii hɔ so sanee kɔr Samaria.

## Tsir 3

1. Afei Judahen Jehosafat n'afe a otsia duawɔtwe no mu na Ahab ne ba Joram hyɛɛ ase dzii hen wɔ Israel do wɔ Samaria, na odzii hen mfe duebien.
2. Na ɔyɛɛ dza omuo wɔ EWURADZE enyi do; naaso ɔnntse dɛ n'egya, na ɔnntse dɛ ne na: osiandɛ oyii Baal n'edum no a n'egya yɛe no wɔ hɔ.
3. Mbom ɔdze noho bataa Nebat ne ba Jeroboam no bɔn a ɔdze maa Israel yɛɛ bɔn no ho; na oemmfi ho emmfi.
4. Afei Moabhen Mesha yɛ nguannyɛmfo; nna ɔma Israelhen no nguambaa mpem ɔha ho nhwi, na nguannyin mpem ɔha ho nhwi.
5. Na ɔbaa dɛ, aber a Ahab wui no, na Moabhen no tseew etua wɔ Israelhen no do.
6. Na no mu no ɔhen Jehoram fiir edzi fii Samaria, na ɔkɛkaan Israel nyinara.
7. Na ɔkɔree kɔsomae ma wɔkɔr Judahen Jehosafat nkyɛn, dɛ, Moabhen no atsew mo do etua: ana enye me bɔkɔ enye Moab akɔko a? Na ɔsee dɛ, Mobɔkɔ: metse dɛ ɔwoara, me man tse dɛ wo man, mo mpɔnkɔ tse dɛ wo mpɔnkɔ.
8. Na ɔsee dɛ, Ɔkwan bɛn do na yɛbɛfa akɔ? Na obuaa dɛ, Edom sar no do kwan no do a.
9. Nna Israelhen, na Judahen, na Edomhen no sii mu kɔree: na wokyiin nda esuon kwan: nna nsu bi nnyi hɔ mma dɔm no, na eso mbowa a wodzi hɔn ekyir no.
10. Na Israelhen no see dɛ, Annyɛ yie! EWURADZE afrɛ ahemfo baasa yi ehyia dɛ oriyi hɛn akɛhyɛ Moab nsa.
11. Na Jehosafat see dɛ, Ana EWURADZE nkɔnhyɛnyi bi nnyi ha a yebodua no do ebisa EWURADZE hɔ adze? Na Israelhen no no nkowaa no mu baako buae see dɛ, Safat ne ba Elisha a ohuee nsu guu Elija ne nsa do no, na ɔwɔ ha.
12. Na Jehosafat see dɛ, EWURADZE n'asɛm wɔ ne nkyɛn. Nna Israelhen na Jehosafat na Edomhen no sianee kɔr ne nkyɛn.
13. Na Elisha see Israelhen no dɛ, Ebɛnadze na menye wo wɔ yɛ? Kɔ w'egya no nkɔnhyɛfo no, na wo na no nkɔnhyɛfo no nkyɛn. Na Israelhen no see no dɛ, Dabida: osiandɛ EWURADZE afrɛ ahemfo baasa yi ehyia dɛ oriyi hɛn akɛhyɛ Moab nsa.
14. Na Elisha see dɛ, Dɛ dɔm EWURADZE a migyina n'enyim yi tse ase yi, ampa, sɛ nnyɛ Judahen Jehosafat n'enyim na mohwɛ a, nkyɛ merennkyea m'enyi wɔ wo do, na eso moronnhwɛ wo.
15. Na afei hom mfa ɔsankubɔfo mbrɛ me. Na ɔbaa dɛ, aber a ɔsankubɔfo no robɔ no, nna EWURADZE ne nsa baa no do.
16. Na ɔsee dɛ, Mbrɛ EWURADZE se nye yi, Hom nyɛ ɔbɔn yi amona amona.
17. Na mbrɛ EWURADZE se nye yi, Hom runnhu mframa, nkyii so hom runnhu nyankom, naaso nsu bɛhyɛ ɔbɔn no ma: na hom anom, hom na hom fiembowa na hom adzesoa mbowa.
18. Na iyi so yɛ EWURADZE enyi do adze tootooba: obeyi Moabfo no so ahyɛ hom nsa.
19. Na hom mbɔ kurow biara a wɔagye ho ban, na kurow biara a ɔyɛ fɛw, na wɔntow dua pa biara, na wonsisiw nsunyiwa nyinara, na hom mfa abo nsɛɛ asaase no tɔw pa biara.
20. Na ɔbaa dɛ anapa, bɛyɛ afɔrbɔber no, na, hwɛ, nsu fii Edom kwan do bae, na nsu hyɛɛ ɔman no ma.
21. Afei aber a Moabfo nyinara tsee dɛ ahemfo no wɔafow aba dɛ wɔnye hɔn robɔko no, wɔpoon hɔnho boaa ano, hɔn a wobotum emia akodze nyinara, na hɔn a wɔbor dɛm, na wobegyinaa ɔhe do.
22. Na wɔsoɛɛr anapaatu, na ewia gyegyee nsu no do, na Moabfo no hun nsu no wɔ hɔn enyim tsentsendo dɛ ɔber dɛ bɔgya:
23. na wɔsee dɛ, Iyi bɔgya a; ampa ahemfo no nye hɔn edzi dɔmpata, na woekuku hɔnho: dɛm ntsi afei, Moab, hom nkɔ asadze no ho ɛ.
24. Na aber a wodur Israel nseraban ho no, Israelfo no soɛree kunkum Moabfo no, ma woguanee wɔ hɔn enyim: na wɔhoom do kɔr kan wɔ asaase no mu dɛ worukuku Moabfo no.
25. Na wodwuruuw nkurow no; na nyimpa biara toow no bo kyeen asaasetɔw pa biara do hyɛɛ no ma; na wosisiiw nsunyiwa biara, na wotwitwaa ndua pa no nyinara: kyerɛ Kir-hareset nko na wogyaa n'abo; naaso tsiabotofo no kotwaa ho hyiae, na wɔbɔɔ no.
26. Na aber a Moabhen hun dɛ ɔko no mu ayɛ dzen dodow ama no no, ɔfaa mbarimba ahaesuon a wɔtwe mfona kaa noho, dɛ ɔretsew mu akɔ Edomhen no nkyɛn: na woenntum.
27. Nna ɔfaa ne ba panyin a nkyɛ obedzi hen wɔ n'ananmu no, na ɔdze no bɔɔ ɔhyew afɔr wɔ fasu no do. Na hu kɛsenara tɔɔ Israel do: na wofii ne nkyɛn kɔree, na wɔsanee baa hɔnankasa hɔn asaase do.

## Tsir 4

1. Afei nkɔnhyɛfo mba yernom no mu ɔbaa bi kekaa mu frɛɛ Elisha, dɛ, W'akowaa mo kun no oewu: na ɔwoara inyim dɛ nna w'akowaa suro EWURADZE: na afei ɔdzefirfo no aba rebɛfa me mba beenu akɛyɛ no nkowaa.
2. Na Elisha see no dɛ, Ebɛnadze na menyɛ mma wo? Ka kyerɛ me; ebɛnadze na ewɔ no wɔ wo fie? Na ɔsee dɛ, W'afonabaa nnyi adze biara wɔ fie dɛ ngo ehina ara.
3. Nna ɔsee dɛ, Kɔ, kɛfemfɛm ehina wɔ wo mfɛfo nyinara hɔ, mekyerɛ ehina pan; femfɛm pii.
4. Na kɔ wo dan mu, kɔtow ɔwo na wo mba abow mu, na huehue ngo no gugu ehina no nyinara mu; na fa dza ɔayɛ ma no sisi nkyɛn.
5. Na ofii ne nkyɛn kɔree, na ɔkɔtoow ɔno na ne mba no abow mu; wɔdze ehina no brɛɛ no, na ohuehuei.
6. Na ɔbaa dɛ, aber a ehina no yeyɛɛ amaama no, nna ɔsee ne ba dɛ, Fa ehina bi so brɛ me. Na ɔsee no dɛ, Ehina biara nnyi hɔ bio. Na ngo no twae.
7. Nna ɔbae bɛkaa kyerɛɛ Nyame nyimpa no. Na ɔsee dɛ, Kɔ kɔtɔn ngo no, na tua wo kaw, na ɔwo na wo mba ndzi ne nkaa no ntsena ase.
8. Na ɔbaa da bi dɛ, Elisha twaa mu kɔr Sunem, mbrɛ ɔbaa ɔdzefo bi wɔ; na ɔbaa no serɛɛ no dɛ ondzidzi. Na ɔbaa dɛ, daa orutwa mu a, ɔman hɔ kedzidzi.
9. Na ɔbaa no see no kun dɛ, Afei hwɛ, mehu dɛ nyia otwa mu wɔ hɛn nkyɛn daa yi Nyame nyimpa krɔnkrɔn a.
10. Meserɛ wo, ma yɛnyɛ pia kakraba bi wɔ fasu no do; na ma yɛmfa mpa, na pon, na egua, na kandzeadua nsisi mu hɔ mma no; na ɔmbra dɛ, sɛ ɔba hɛn nkyɛn a, ɔaman akɔ hɔ.
11. Na ɔbaa da bi dɛ ɔbaa hɔ, na ɔmanee kɔr pia no mu kɛdaa hɔ.
12. Na ɔsee n'akowaa Gehazi dɛ, Kɛfrɛ Sunamnyi no ma ɔmbra. Na ɔkɛfrɛɛ no ma ɔbae.
13. Na Elisha see Gehazi dɛ, Afei bisa no dɛ, Hwɛ, ɔwo edze ɔhaw yi nyinara ahaw woho ama hɛn; ebɛnadze na wɔnyɛ mma wo? Ebɛpɛ dɛ wɔka wo ho asɛm kyerɛ ɔhen, anaa dɔm safohen no? Na obuaa dɛ, Metse mankasa mo nkorɔfo mu.
14. Na Elisha bisaa dɛ, Ebɛnadze koraa na wɔnyɛ mma no? Na Gehazi buaa dɛ, Ampa onnyi ba, no kun so ayɛ akɔdaa.
15. Na Elisha see dɛ, Kɛfrɛ no ma ɔmbra. Na ɔkɛfrɛɛ no ma ɔbae no, obegyinaa abow no ano.
16. Na ɔsee dɛ, Afedan siseber yi mu no, ebɛyɛ ɔba etuu. Na ɔbaa no see dɛ, Dabida, mo wura, Nyame nyimpa, mma nndzi ator nnkyerɛ w'afonabaa.
17. Na ɔbaa no nyinsenii, na ɔwoo babanyin afedan no mu aber no ara mu, dɛ mbrɛ Elisha see no ara.
18. Na aber a abofra no nyinii no, da bi ɔbaa dɛ ofiir edzi kɔr n'egya nkyɛn ewitwafo no nkyɛn.
19. Na ɔsee n'egya dɛ, Me tsir o, me tsir o. Na ɔsee n'akowaa dɛ, Ma no do kɛma ne na.
20. Na aber a ɔmaa no do no, na ɔdze no brɛɛ ne na no, ɔdaa ne na n'aserɛ do kodur wigyinae, na nkyii owui.
21. Na ɔbaa no fowee kɔree dze no kɔtoo Nyame nyimpa no ne mpa no do, na ɔtoow no abow mu, na ofiir edzi.
22. Na ɔkɛfrɛɛ no kun no, na ɔsee dɛ, Meserɛ wo, kɛma me nkowaa no mu kor, na nsoasopɔnkɔ mu kor, ma muntutu mbirika monkɔ Nyame nyimpa no nkyɛn, na mensan mbra.
23. Na no kun no bisaa no dɛ, Ɔyɛ dɛn ntsi na epɛ dɛ ekɔ ne nkyɛn ndɛ da yi? Ɔnnyɛ bosoom fofor na ɔnnyɛ ahomgyeda so. Na ɔsee dɛ, Oye.
24. Nna ɔhyehyɛɛ asoaso, na ɔsee n'akowaa dɛ, Ka no kɔ kan; mma nngow mbirikatu no mu mma me, gyedɛ mese wo.
25. Nna osii mu kɔree, na obodur Nyame nyimpa no nkyɛn wɔ bepɔw Karmel do. Na ɔbaa dɛ, aber a Nyame nyimpa no hun no ekyirekyir no, nna ɔsee n'akowaa, Gehazi dɛ, Hwɛ, Sunamnyi no na ɔwɔ noho no.
26. Afei meserɛ wo, tu mbirika hyia no kwan, na bisa no dɛ, Ana wo ho ye? Ana wo kun ho ye? Ana abofra no so ho ye? Na ɔbaa no buaa dɛ, Oye.
27. Na aber a odur Nyame nyimpa no nkyɛn wɔ koko no do no, nna obosusuoo n'ananmu. Na Gehazi twee piin no dɛ orubosun no; na Nyame nyimpa no see dɛ, Gyaa no: na ne kra werɛ ahow wɔ no mu; na EWURADZE dze esuma me, na ɔannka annkyerɛ me.
28. Nna ɔsee dɛ, Ana mibebisaa mo wura hɔ ɔba bi? Ana mannse dɛ, Mma nndaadaa me?
29. Nna Elisha see Gehazi dɛ, Bɔ w'asen do, na fa mo poma no kitsa wo nsamu, na kɔ: sɛ ihyia nyimpa biara a, mma nnkyia no; na sɛ obiara so kyia wo a, mma nngye no do: na fa mo poma no kɔto abofra no n'enyim.
30. Na abofra no ne na no see dɛ, Dɛ EWURADZE tse ase, na wo kra tse ase yi, merenndan wo nngya. Na ɔsoɛree dzii n'ekyir.
31. Na Gehazi twaa mu dzii hɔn enyim kɔree, na ɔdze poma no kɔtoo abofra no n'enyim; naaso nna ndze bi nnyi hɔ, na ngyedo so nnyi hɔ. Dɛm ntsi ɔsanee kehyiaa no, na ɔkaa kyerɛɛ no, dɛ, Abofra no nnyanee.
32. Na aber a Elisha dur ofi no mu no, hwɛ, nna abofra no ewu, na wɔdze no ato ne mpa do.
33. Dɛm ntsi ɔkɔr dan mu, na ɔtoow hɔn beenu no abow mu, na ɔbɔɔ mpaa maa EWURADZE.
34. Na ɔfowee kɔree kobutuuw abofra no do, na ɔdze n'ano faam n'ano ho, na ɔdze n'enyiwa butuuw n'enyiwa do, na ɔdze ne nsa totoo ne nsamu: na ɔkotoow no do; na abofra no no honam yɛɛ hyew.
35. Nna ɔsanee bae bɛnantseew ɔdan no mu dzii akɔnaaba prɛko; na ɔfowee kɔree, na ɔkɔkotowee wɔ no do: na abofra no huntsii mpɛn esuon, na abofra no buee n'enyiwa.
36. Na ɔfrɛɛ Gehazi na ɔsee dɛ, Kɛfrɛ Sunamnyi no ma ɔmbra. Nna ɔkɛfrɛɛ no. Na ɔbaa ne nkyɛn no, ɔsee dɛ, Ma wo ba do.
37. Nna ɔkɔree kotwae hwee n'anan ho, na ɔbɔɔ no mu adze wɔ famu; na ɔmaa ne ba do, na ofiir edzi.
38. Na Elisha baa Gilgal bio: na ɔkɔm aba asaase no do; na nkɔnhyɛfo mba no tsetse n'enyim: na ɔsee n'akowaa dɛ, Fa ɔsɛn kɛse no si do, na noa edziban ma nkɔnhyɛfo mba no.
39. Na ɔbaako fiir edzi kɔr haban mu dɛ ɔrekɛtsew fan, na okohun hamu haban bi, na ɔtsetseew do hamu efer ne tam ma, na ɔdze bae botwitwaa mu guu ɔsɛn a edziban wɔ mu no mu: osiandɛ wonnyim.
40. Nna wohuei maa nyimpa no dɛ wondzi. Na ɔbaa dɛ, aber a woridzi edziban no bi no, wɔkekaa mu see dɛ, Nyame nyimpa e, owu wɔ ɔsɛn no mu. Na woenntum enndzi bi.
41. Na ɔsee dɛ, Nna wɔmfa isiam mbra ɛ. Na ɔtowee guu ɔsɛn no mu; na ɔsee dɛ, Hue ma nkorɔfo no, ma wondzi. Na biribi bɔn bi nnyi ɔsɛn no mu.
42. Na ɔbarimba bi fi Baal-salisa bae, na ɔdze nduadzewakan boodoo, atoko ntɔwmu eduonu, na eburow fofor wɔ no kotoku mu. Na ɔsee dɛ, Fa ma nkorɔfo no, ma wondzi.
43. Na n'akowaa no see no dɛ, Ebɛnadze a, aso memfa iyi minsi nyimpa ɔha enyim? Na ɔnodze ɔsee dɛ, Fa ma nkorɔfo no ma wondzi; na mbrɛ EWURADZE se nye yi, Wobedzi, na woegya bi.
44. Nna ɔdze sii hɔn enyim, na wodzii, na wogyaa bi, dɛ mbrɛ EWURADZE n'asɛm no tse.

## Tsir 5

1. Nna Siriahen no dɔm do ɔsafohen Naaman yɛ nyimpa kɛse wɔ no wura enyim, na ɔyɛ onyimnyamfo so, osiandɛ ɔno na EWURADZE nam no do dzii konyim maa Siria. Afei so ɔyɛ nyimpa katakyi a ɔyɛ ndam, na mbom ɔyɛ kwatanyi.
2. Nna Siriafo no hɔn akodzi no mu kor no, wɔakɛfa abaawa kakraba bi ndɔmmum wɔ Israel asaase do aba; na ɔsom Naaman ne yer no.
3. Na ɔsee no wuraba dɛ, Kɛtseankyɛ mo wura wɔ nkɔnhyɛnyi a ɔwɔ Samaria no nkyɛn! Ɔno nkyɛ ɔbɛsa no kwata ama no.
4. Na Naaman kɔree kɛkaa kyerɛɛ no wura, dɛ, Dɛm na dɛm na abaawa a ofi Israel asaase do no se.
5. Na Siriahen no see dɛ, Kɔ bra, na mobɔsoma ma wɔdze nwoma akɛma Israelhen no. Ntsi osii mu kɔree, na ɔfaa dwetɛ  talent   du, na sika dwetɛbona mpem esia, na ntar hyɛpɛn du kitsae.
6. Na ɔdze nwoma no brɛɛ Israelhen dɛ, Sɛ nwoma yi du wo nsamu a, hwɛ, Masoma m'akowaa Naaman wɔ wo hɔ ma aasa no kwata no ama no.
7. Na ɔbaa dɛ, aber a Israelhen no kenkaan nwoma no no, ɔtsetseew ne ntar mu, na ɔsee dɛ, Ana Nyankopɔn nye me, dɛ muboku na mama nkwa, na nyimpa yi rosoma ma ɔaaba mo hɔ dɛ mensa nyimpa no kwata yi? Meserɛ hom, hom ndwen ho, mbrɛ oesi rohwehwɛ manso etsia me.
8. Na ɔbaa dɛ, aber a Nyame nyimpa Elisha tsee dɛ Israelhen atsetsew ne ntar mu no, ɔsomae ma wɔkɔr ɔhen no nkyɛn, dɛ, Ɔyɛ dɛn ntsi na atsetsew wo ntar mu yi? Ma ɔmbra me nkyɛn ɛ, na obohu dɛ nkɔnhyɛnyi wɔ Israel.
9. Nna Naaman nye no mpɔnkɔ nye ne ntseaseanam bae, na obegyinaa Elisha ne fi abowano.
10. Na Elisha somaa abɔfo ma wɔkɔr ne nkyɛn, dɛ, Kɔ na koguar Jordan mu mpɛn esuon, na wo honam bɛsan aba wo ho, na wo ho efir.
11. Na Naaman no bo fuwii, na osii mu kɔree, na ɔsee dɛ, Hwɛ, modween dɛ, Obopue aba me nkyɛn ampa, na oebegyina hɔ abɔ n'EWURADZE Nyankopɔn no ne dzin, na ɔdze ne nsa aserasera, na ɔasa kwatanyi no.
12. Ana Damaskɔs esutsen, Abana na Farpar, nnye nnsen Israel nsu nyinara? Aso nkyɛ munnguar mu ma mo ho mfir? Nna ɔdaan noho na ɔdze ebufuw sii mu kɔree.
13. Na no nkowaa no twee pinii bɛkasaa kyerɛɛ no, see dɛ, M'egya, ana sɛ nkɔnhyɛnyi no kaa kyerɛɛ wo dɛ yɛ adze kɛse bi a, aso nkyɛ annyɛ bi a? Na nkyii, sɛ ɔse wo dɛ, Koguar, na wo ho mfir a?
14. Nna osianee kɔree na ɔdze noho kɔbɔɔ Jordan mu mpɛn esuon, dɛ mbrɛ Nyame nyimpa no n'asɛm no tse: na no honam sanee baa dɛ abofra kakraba no honam, na no ho firii.
15. Na ɔsanee baa Nyame nyimpa no nkyɛn, ɔno na no kuw nyinara, na ɔbae begyinaa n'enyim: na ɔsee dɛ, Hwɛ afei mehu dɛ Nyame bi nnyi asaase nyinara do, dɛ Israel nko: dɛm ntsi afei, meserɛ wo, gye w'akowaa ne nsamu akyɛdze.
16. Na ɔsee dɛ, Dɛ EWURADZE a migyina n'enyim tse ase yi, merenngye bi. Na ɔhyɛɛ no dɛ ɔngye; na ɔpowee.
17. Na Naaman see dɛ, Sɛ erenngye m'akyɛdze a, ɔno meserɛ wo, ma wɔmfa dɛtse asoasompɔnkɔ beenu ndzesoa mma w'akowaa; osiandɛ ofi ndɛ kɔ yi w'akowaa rommbɔ ɔhyew afɔr anaa okum afɔr mma enyame biara, dɛ EWURADZE nko.
18. Adze kortsee na EWURADZE mfa nkyɛ w'akowaa; sɛ mo wura rokɔ Rimmon fie akɔsɔr wɔ hɔ, na ɔtwer me nsa do, na mobɔ mo mu adze wɔ Rimmon fie a, sɛ mobɔ mo mu adze wɔ Rimmon fie a, EWURADZE mfa nkyɛ w'akowaa wɔ asɛm yi mu.
19. Na ɔsee no dɛ, Kɔ asomdwee mu. Nna osii mu fii ne nkyɛn kɔr kan kakra.
20. Na Nyame nyimpa Elisha n'akowaa Gehazi, see dɛ, Hwɛ, mo wura egyaa Sirianyi Naaman yi, dɛ ɔaangye ne nsamu dza ɔdze bae no: dɛ EWURADZE tse ase yi, mubotu mbirika mafa no, na makɛgye no hɔ biribi.
21. Nna Gehazi tsiiw Naaman. Na aber a Naaman hun dɛ obi dze mbirika refa no no, ofii tseaseanam no mu dwirii behyiaa no, na ɔsee dɛ, Asomdwee mu anaa?
22. Na ɔsee dɛ, Asomdwee mu a. Mo wura asoma me dɛ, Hwɛ, seseiara nkɔnhyɛfo mba no mu mberantsɛ beenu fi Efraim nkokodo nkurow no mu aba me nkyɛn; meserɛ wo, ma hɔn dwetɛ  talent   kor, na ntar hyɛpɛn ebien.
23. Na Naaman see dɛ, Pen na gye talent ebien. Na ɔhyɛɛ no, na ɔkyekyeer dwetɛ  talent   ebien wɔ nkotoku ebien mu, nye ntar hyɛpɛn ebien ka ho, na ɔdze soaa no nkowaa no mu beenu; na wɔsoso dzi n'enyim.
24. Na aber a odur koko no ho no, ɔgyee wɔ hɔn nsamu, na ɔdze maa esie wɔ fie: na ogyaa mbarimba no kwan, na wosii mu kɔree.
25. Na ɔnodze ɔsanee kɔr no wura nkyɛn. Na Elisha see no dɛ, Gehazi, ifi hen nam? Na ɔsee dɛ, W'akowaa nnkɔr beebiara.
26. Na ɔsee no dɛ, Ana aber a ɔbarimba no fi ne tseaseanam mu sanee dɛ oribehyia wo no, mo sunsum nye wo annkɔ bi a? Ana aber a wɔgye sika, na wɔgye ntar, na  olive   nture na wenyin nture, na nguan na anantwi, na nkowaa na mfonabaa nye yi a?
27. Dɛm ntsi Naaman no kwata no bɛtakyer ɔwo, na w'asefo daa. Na ofii n'enyim kɔree a kwata eguar no fitaa dɛ esukwankyɛba.

## Tsir 6

1. Na nkɔnhyɛfo no binom see Elisha dɛ, Afei hwɛ, beebi mbrɛ yɛtse wɔ w'enyim yi ha kyer dodow ma hɛn.
2. Yɛserɛ wo, ma yɛnkɔ Jordan nkyɛn, na nyimpa biara nkɛfa mpuna wɔ hɔ, na yɛnyɛ beebi wɔ hɔ a yɛbɛtsena mma hɛnho. Na obuaa dɛ, Hom nkɔ ɛ.
3. Na obi see dɛ, Meserɛ wo, pen, na enye wo nkowaa nkɔ. Na obuaa dɛ, Mobɔkɔ.
4. Nna ɔnye hɔn sii mu kɔree. Na aber a wodur Jordan nkyɛn no, wɔtotoow ndua.
5. Na aber a ɔbaako rotow mpuna no, ekumatsir no hɔree kɔtɔɔ nsu no mu: na ɔkekaa mu see dɛ, Ewuo, mo wura! Wɔkɛfɛmee o.
6. Na Nyame nyimpa no see dɛ, Ɔtɔɔ hen? Na ɔkyerɛɛ no fakor no. Na otwaa dua bi towee kyeen mu hɔ, na ɔmaa dadze no bɛtsɛɛw nsu no enyi.
7. Na ɔsee dɛ, Ma do fa. Nna ɔtseen ne nsa maa do.
8. Afei Siriahen no nye Israel bedzii ako; na ɔnye no nkowaa faa apam, dɛ, Dɛm na dɛm bea no do na mebɛkyer me nseraban.
9. Na Nyame nyimpa no somae ma wɔkɔr Israelhen no ne nkyɛn, dɛ, Hwɛ yie ma innkotwa mu wɔ dɛm bea yi do; osiandɛ hɔ na Siriafo no risian aba.
10. Na Israelhen no somae ma wɔkɔr beebi mbrɛ Nyame nyimpa no kaa kyerɛɛ no na ɔdaa noho do wɔ hɔ, ɔnnyɛ prɛko na ɔnnyɛ mprɛnu so.
11. Na Siriahen no n'akoma tuu dodow wɔ asɛm yi ho; na ɔfrɛɛ no nkowaa no, na ɔsee hɔn dɛ, Ana hom nnkɛkyerɛ me hɛn mu nyia ɔwɔ Israelhen no n'afa?
12. Na no nkowaa no mu baako see dɛ, Dabida, mo wura ɔhen: mbom nkɔnhyɛnyi Elisha a ɔwɔ Israel no na ɔka nsɛm a ɔwo eka no wɔ w'adankyir no no, kyerɛ Israelhen no.
13. Na ɔsee dɛ, Kɔhwehwɛ mbrɛ ɔwɔ, ma monsoma ma wɔnkɛfa no mbra. Na wɔkaa kyerɛɛ no dɛ, Hwɛ, ɔwɔ Dotan.
14. Dɛm ntsi ɔsomaa mpɔnkɔ, na ntseaseanam, na dɔm kɛsenara ma wɔkɔr hɔ: na wodur anadwe, na wotwaa kurow no ho hyiae.
15. Na aber a Nyame nyimpa no n'akowaa no soɛɛr ahanamakye na opuei no, hwɛ, dɔm nye mpɔnkɔ na ntseaseanam abɔ kurow no ho aprɔw. Na n'akowaa no see no dɛ, Ao, mo wura, na yɛbɛyɛ dɛn?
16. Na obuaa dɛ, Mma nnsuro: osiandɛ hɔn a wɔka hɛn ho wɔdɔɔ so sen hɔn a wɔka hɔn ho no.
17. Na Elisha bɔɔ mpaa see dɛ, EWURADZE, meserɛ wo, bue n'enyiwa ma onhu. Na EWURADZE buee aberantsɛ no n'enyiwa; na ohunii: na, hwɛ, ogya mpɔnkɔ na ntseaseanam ayɛ mbepɔw no do ma abɔ Elisha ho aprɔw.
18. Na aber a Siriafo no sianee baa ne nkyɛn no, Elisha bɔɔ mpaa maa EWURADZE, see dɛ, Meserɛ wo, fa enyifura bɔ nkorɔfo yi. Na ɔdze enyifura bɔɔ hɔn dɛ mbrɛ Elisha n'asɛm no tse.
19. Na Elisha see hɔn dɛ, Nnyɛ ɔkwan no bi nye yi, nkyii so nnyɛ kurow no bi nye yi: hom ndzi m'ekyir, na memfa hom nkɔ ɔbarimba no a hom rohwehwɛ no no nkyɛn. Na ɔdze hɔn kɔr Samaria.
20. Na ɔbaa dɛ, aber a wodur Samaria no, nna Elisha see dɛ, EWURADZE, bue nyimpa yi hɔn enyiwa, ma wonhu. Na EWURADZE buee hɔn enyiwa na wohunii; na, hwɛ, wɔwɔ Samaria finimfin.
21. Na aber a Israelhen no hun hɔn no, ɔsee Elisha dɛ, M'egya, ana munku hɔn? Ana munku hɔn?
22. Na obuaa dɛ, Mma nnku hɔn: ana epɛ dɛ iku hɔn a edze w'afona na w'egyen afa hɔn ndɔmmum a? Fa edziban na nsu sisi hɔn enyim, ma wondzi na wɔnnom, na wɔnkɔ hɔn wura nkyɛn.
23. Na ɔtoo pon kɛse maa hɔn: na aber a wodzidzii na wɔnomee no, ogyaa hɔn kwan, na wosii mu kɔr hɔn wura nkyɛn. Na Siria ekuwekuw no ammba Israel asaase no do bio.
24. Na ɔbaa dɛ iyi n'ekyir, Siriahen Ben-hadad boaa no dɔm nyinara ano, na osii mu kɔree kotuaa Samaria.
25. Na ɔkɔm kɛse sii Samaria: na, hwɛ, wotuaa no araa ma ɔdze kodur dɛ wɔtɔɔn asoasopɔnkɔ ne tsir gyee ndwetɛbona eduowɔtwe, na aborɔnoma egyanan  ebupɛn anan mu kor gyee ndwetɛbona enum.
26. Na aber a Israelhen no rutwa mu wɔ fasu no do no, ɔbaa bi tseaa mu frɛɛ no, dɛ, Mo wura ɔhen e, boa me.
27. Na ɔsee dɛ, Sɛ EWURADZE ammboa wo a, mibefi hen maboa wo? Ewuporowee no mu, anaa nsatwer no mu a?
28. Na ɔhen no see no dɛ, Ebɛnadze na ɔyɛ wo? Na obuaa dɛ, Ɔbaa yi see me dɛ, Fa wo ba bra ma yenku no ndzi no ndɛ, na yeedzi mo so me ba ɔkyena.
29. Nna yɛnoaa me ba no dzii: na n'adzekyee mesee no dɛ, Fa wo ba bra ma yendzi a: ɔno ɔdze ne ba esuma.
30. Na ɔbaa dɛ, aber a ɔhen no tsee ɔbaa no ne nsɛm no, na ɔtsetseew ne ntar mu; (afei nna orutwa mu wɔ fasu no do;) na nkorɔfo no hwɛe, na, hwɛ, ofura eyitam kata no honam enyi.
31. Nna ɔsee dɛ, Nyame nyɛ me dɛm, na bi so nka ho, sɛ mennyi Safat ne ba Elisha emmfi atseasefo mu ndɛ da yi a.
32. Nna Elisha dze ɔtse ne fie, na mpanyimfo no tsetse ne nkyɛn; na ɔhen no somaa nyimpa bi dzii n'enyim: na ansaana ɔbɔfo no rudu ne nkyɛn no, ɔnoara see mpanyimfo no dɛ, Ana hom ehu dɛ owudzifo ne ba yi asoma dɛ wombotwa me tsir wɔ do? Hom nhwɛ, sɛ ɔbɔfo no ba a, hom ntow abow no mu, na wompia no nkɔ abowano: ana nnyɛ no wura n'ananadze tsim tsim na odzi n'ekyir no a?
33. Na aber a ɔda ho nye hɔn rekasa no, hwɛ, ɔbɔfo no sianee baa ne nkyɛn: na ɔsee dɛ, Hwɛ, mbusu yi fir EWURADZE hɔ; ɔyɛ dɛn ntsi na mobɔtweɔn EWURADZE bio?

## Tsir 7

1. Na Elisha see dɛ, Hom ntsie EWURADZE n'asɛm: Mbrɛ EWURADZE se nye yi, Ɔkyena siseber yi wɔbɔtɔn isiam pa etwadze kor agye dwetɛbona kor, na atoko etwadze ebien agye dwetɛbona kor, wɔ Samaria kuropon ano.
2. Nna ɔsafohen no a ɔhen no twer ne nsa do no buaa Nyame nyimpa no see dɛ, Hwɛ, sɛ EWURADZE reyɛ ntokura wɔ ɔsor mpo a, ana nkyɛ dɛm asɛm yi bɛba mu a? Na Elisha see no dɛ, Hwɛ, edze w'enyiwa bohu, na mbom innkedzi bi.
3. Afei akwatafo baanan wɔ kuropon no n'ahɛnee: na wɔsesee hɔnho dɛ, Ɔyɛ dɛn ntsi na yɛretsenatsena ha araa dze ewuwu yi?
4. Sɛ yɛse dɛ, Yɛbɛhɛn kurow no mu a, ɔnodze ɔkɔm no wɔ kurow no mu, na yebowuwu wɔ hɔ: na sɛ yɛda ho tsetse ha a, eso yebowuwu dɛmara. Dɛm ntsi afei hom mbra ma yɛnkɔhwɛ Siria dɔm no mu: sɛ wɔgye hɛn nkwa a, yɛbɛtsena ase; na sɛ woku hɛn so a, nna yeewu ara.
5. Na wɔsoɛɛr adansaber no, dɛ wɔrokɔ Siriafo nsera mu: na aber a wodur Siriafo nsera no ne ntsiatsia no, hwɛ, nna nyimpa biara nnyi hɔ.
6. Osiandɛ EWURADZE ayɛ ma Siriafo dɔm no atse ntseaseanam, na mpɔnkɔ, mekyerɛ dɔm kɛse nka: na wɔasese hɔnho dɛ, Hwɛ, Israelhen no akɔbɔ Hitifo ahemfo, na Egyptfo ahemfo ɔkopaa etsia hɛn, dɛ wɔmbra hɛn do.
7. Dɛm ntsi wɔasoɛr eguan adansaber no, na woegya hɔn asesee, na hɔn mpɔnkɔ, na hɔn nsoasopɔnkɔ, mekyerɛ nsera no dɛ mbrɛ ɔtse no ara, na woeguan wɔ hɔn nkwa ntsi.
8. Na aber a akwatafo yi dur nsera no n'ano no, wɔkɔr asese kor mu kedzidzii nomee, na wɔfaa dwetɛ, na sika, na ntar, na wɔkɔree dze kosumae; na wɔsanee bae bɛhɛɛn asese kor so mu, na wɔfaa hɔ so adze na wɔkɔree dze kosumae.
9. Nna wɔsesee hɔnho dɛ, Yɛrennyɛ no yie: ndɛ da yi yɛ nsɛmpa da, na yɛayɛ komm yi: sɛ yɛtweɔn ma okodu anapa enyimtsetsewee a, so bi bɛda hɛn do: dɛm ntsi afei hom mbra ma yɛnkɔ nkɛka nkyerɛ ɔhen ne fifo.
10. Nna wɔbae bɛfrɛɛ kurow no n'abowanoahwɛfo no: na wɔkaa kyerɛɛ hɔn dɛ, Yɛkɔr Siriafo nsera mu, na, hwɛ, nyimpa biara, na nyimpa ndze biara so nnyi hɔ, gyedɛ mpɔnkɔ a wɔamontamontan hɔn, na nsoasopɔnkɔ a wɔamontamontan hɔn, na asese no dɛ mbrɛ ɔtse no ara.
11. Na ɔfrɛɛ abowanoahwɛfo no; na wɔkɛkaa no wɔ ɔhen no ne fidua no mu.
12. Na ɔhen no soɛɛr anadwe no, na ɔsee no nkowaa dɛ, Afei mebɛkyerɛ hom dza Siriafo dze ayɛ hɛn yi. Wonyim dɛ ɔkɔm dze hɛn; dɛm ntsi na woefi nsera no mu kɔ, dɛ wɔdze hɔnho rukosuma haban mu, dɛ, Sɛ wofi kurow no mu pue a, yɛbɛkyekyer hɔn enyikan, na yɛakɛhɛn kurow no mu.
13. Na no nkowaa no mu baako buae see dɛ, Meserɛ wo, ma binom mfa mpɔnkɔ nkaa a wɔaka wɔ kurow mu ha no mu enum, (hwɛ, wɔtse dɛ Israel nyimpadodow a wɔaka mu no nyinara; hwɛ, wɔtse dɛ Israel nyimpadodow a wɔahyew no nyinara:) na ma yɛnsoma ma yɛnhwɛ.
14. Dɛm ntsi wɔfaa ntseaseanam ebien kaa mpɔnkɔ ho; na ɔhen no somae ma wodzii Siriafo dɔm no ekyir, dɛ, Hom nkɔ nkɔhwɛ.
15. Na wodzii hɔn ekyir kodur Jordan do: na, hwɛ, ntar na ndzɛmba a Siriafo no atotow egu wɔ hɔn ntsɛmpɛ no mu ayɛ ɔkwan no nyinara do ma. Na abɔfo no sanee bae bɛkaa kyerɛɛ ɔhen no.
16. Na nkorɔfo no fiir edzi, na wɔkɔfoow Siriafo nsera no. Nna wɔtɔɔn isiam pa etwadze kor gyee dwetɛbona kor, na atoko etwadze ebien gyee dwetɛbona kor, dɛ mbrɛ EWURADZE n'asɛm no tse.
17. Na ɔhen no yii ɔsafohen no a ɔtwer ne nsa do no dɛ ɔnhwɛ kuropon no ano: na nkorɔfo no tsiatsiaa no do wɔ kuropon no mu, na owui dɛ mbrɛ Nyame nyimpa no see no, nyia ɔkasae wɔ aber a ɔhen no sianee baa ne nkyɛn no a.
18. Osiandɛ aber Nyame nyimpa no kaa kyerɛɛ ɔhen no, dɛ, Atoko etwadze ebien bɔsom dwetɛbona, na isiam pa etwadze kor bɔsom dwetɛbona ɔkyena siseber yi wɔ Samaria kuropon ano no;
19. ɔsafohen no buaa Nyame nyimpa no see dɛ, Hwɛ, sɛ EWURADZE reyɛ ntokura wɔ ɔsor mpo a, ana nkyɛ dɛm asɛm yi bɛba mu a? Na Nyame nyimpa no see dɛ, Hwɛ, edze w'enyiwa bohu, na mbom irinndzi bi:
20. na ɔbaa mu so dɛmara maa no; osiandɛ nkorɔfo no tsiatsiaa no do wɔ kuropon no mu, na owui.

## Tsir 8

1. Afei nna Elisha aka akyerɛ ɔbaa no a onyaan ne ba ma ɔbaa nkwa mu no, dɛ, Soɛr, na ɔwo na wo fiemba nkɔ, na kɛyɛ ɔhɔho wɔ beebiara a ibotum ayɛ ɔhɔho no: osiandɛ EWURADZE afrɛ ɔkɔm; na ɔbɛba asaase no do mfe esuon.
2. Na ɔbaa no soɛree, na ɔyɛɛ dɛ mbrɛ Nyame nyimpa no n'asɛm no tse: na ɔnye ne fiefo sii mu kɔree, na ɔkɛyɛɛ ɔhɔho wɔ Filistiafo asaase do mfe esuon.
3. Na ɔbaa dɛ mfe esuon no n'ewiei no, nna ɔbaa no fii Filistiafo asaase do sanee bae: na ɔkɔree kosui tɔɔ ɔhen no do dɛ ɔregye ne fie na n'asaase.
4. Aber no nna ɔhen no nye Nyame nyimpa no n'akowaa Gehazi rekasa, dɛ, Meserɛ wo, ka ndzɛmba akɛseakɛse a Elisha ayɛ no nyinara kyerɛ me.
5. Na ɔbaa dɛ, aber a ɔreka mbrɛ osii nyaan nyia owui ma ɔbaa nkwa mu no rekyerɛ ɔhen no, nna, hwɛ, ɔbaa no a onyaan ne ba ma ɔbaa nkwa mu no, sui tɔɔ ɔhen no do dɛ ɔregye ne fi na n'asaase no. Na Gehazi see dɛ, Mo wura, ɔhen, ɔbaa no nye yi, na ne ba a Elisha nyaan no ma ɔbaa nkwa mu no so nye yi.
6. Na aber a ɔhen no bisaa ɔbaa no no, ɔkaa kyerɛɛ no. Nna ɔhen no yii ɔhwɛdofo bi maa no, dɛ, Dan dza ɔyɛ nedze nyinara, na haban mu nduadzewa nyinara a ofi da a ogyaa asaase yi dze bodu sesei no ma no.
7. Na Elisha baa Damaskɔs; na Siriahen Ben-hadad yar; na wɔkaa kyerɛɛ no dɛ, Nyame nyimpa no aba ha.
8. Na ɔhen no see Hazael dɛ, Fa akyɛdze kitsa wo nsamu, na kɔ kehyia Nyame nyimpa no, na kodua no do bisa EWURADZE hɔ adze, dɛ, Ana mobɔbɔ esu wɔ yarba yi mu a?
9. Nna Hazael sii mu kɔree kehyiaa no, na ɔfaa akyɛdze kitsae, mekyerɛ Damaskɔs adze pa biara mu bi, efumpɔnkɔ eduanan hɔn adzesoa, na ɔbae begyinaa n'enyim see dɛ, Wo ba Siriahen Ben-hadad, na ɔsomaa me wɔ wo nkyɛn, dɛ, Ana mobɔbɔ esu wɔ yarba yi mu a?
10. Na Elisha see no dɛ, Kɔ, kɛse no dɛ, Esu dze ebɔbɔ ampa; naaso EWURADZE eyi akyerɛ me dɛ owu ara na obowu.
11. Na ɔdze n'enyi tsiim no do hann kodur dɛ ɔyɛɛ no ahomtsew: na Nyame nyimpa no sui.
12. Na Hazael see dɛ, Ɔyɛ dɛn ntsi na mo wura rusu yi? Na obuaa dɛ, Osiandɛ minyim mbusu a edze bɔbɔ Israelmba: ebɔtoto hɔn akoban mu gya, na edze afona bokuku hɔn mberantsɛ, na abobɔ hɔn nkɔkowaba egu famu, na apaapaa hɔn enyinsemfo mu.
13. Na Hazael see dɛ, Na w'akowaa nye woana, ɔkraman yi a, dɛ ɔbɛyɛ adze kɛse yi? Na Elisha buaa dɛ, EWURADZE eyi akyerɛ me dɛ ɔwoara na ebɛyɛ Siria do hen.
14. Nna ofii Elisha nkyɛn sii mu kɔree na ɔbaa no wura nkyɛn; na obisaa no dɛ, Na Elisha see wo dɛn? Na obuaa dɛ, Ɔkaa kyerɛɛ me dɛ, Esu dze ebɔbɔ ampa.
15. Naaso ɔbaa dɛ n'adzekyee no, Hazael faa mpadotam no bɔɔ nsu mu dze kataa n'enyim, ma owui: na odzii hen wɔ n'ananmu.
16. Na Israelhen Ahab ne ba Joram n'afe a otsia enum no mu, aber no a Jehosafat dzii Judahen no, Judahen Jehosafat ne ba Jehoram hyɛɛ ase dzii hen.
17. Aber a ɔhyɛɛ ase dzii hen no nna oedzi mfe eduasa ebien; na odzii hen mfe awɔtwe wɔ Jerusalɛm.
18. Na ɔnantseew Israel ahemfo kwan do, dɛ mbrɛ Ahab fie yɛe no: osiandɛ onyaa Ahab ne babaa yɛɛ ne yer: na ɔyɛɛ dza omuo wɔ EWURADZE enyi do.
19. Naaso EWURADZE ammpɛ dɛ ɔsɛɛ Juda, osian n'akowaa David ntsi, dɛ mbrɛ ɔbɔɔ no anohoba dɛ ɔbɛyɛ ɔno na n'asefo kandzea afebɔɔ no.
20. Ne nda mu na Edom tseew etua fii Juda ne nsaadze, na wɔkɛhyɛɛ hɔnara hɔn do hen.
21. Nna Joram twaa mu kɔr Zair, na ne ntseaseanam nyinara ka no ho: na ɔsoɛɛr anadwe, na okunkum Edomfo a woetwa no ho ehyia, na ntseaseanam do asafohemfo no: na nkorɔfo no guanguanee kɔr hɔn asesee mu.
22. Nna Edom tseew etua fii Juda ne nsaadze, dze bodu ndɛ da yi. Nna Libna so tseew etua mber no ara mu.
23. Na Joram ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn mber do nsɛm nwoma no mu?
24. Na Joram kɔr ne nsamankyir, na wosiee no kaa n'egyanom ho wɔ David kurow mu: na ne ba Ahazia dzii hen wɔ n'ananmu.
25. Israelhen Ahab ne ba Joram n'afe a otsia duebien no mu, na Judahen Jehoram ne ba Ahazia hyɛɛ ase dzii hen.
26. Aber a Ahazia hyɛɛ ase dzii hen no nna oedzi mfe eduonu ebien: na odzii hen afrenhyia wɔ Jerusalɛm. Na ne na ne dzin dze Atalia, Israelhen Omri ne nanaba a.
27. Na ɔnantseew Ahab fi kwan do, na ɔyɛɛ dza omuo wɔ EWURADZE enyi do, dɛ mbrɛ Ahab fi yɛe no: osiandɛ ɔyɛ asew wɔ Ahab fie.
28. Na ɔnye Ahab ne ba Joram tuu sa wɔ Siriahen Hazael do wɔ Ramot-gilead: na Siriafo no piraa Joram.
29. Na ɔhen Joram sanee baa Jezreel dɛ ɔrebɛyɛ n'epirakur a onyaa no wɔ Rama wɔ aber a ɔnye Siriahen Hazael roko no edur. Na Judahen Jehoram ne ba Ahazia sii mu kɔr dɛ ɔrokɔhwɛ Ahab ne ba Joram wɔ Jezreel, osiandɛ ɔyar.

## Tsir 9

1. Nna nkɔnhyɛnyi Elisha frɛɛ nkɔnhyɛfo no mu baako na ɔsee no dɛ, Bɔ w'asen do, na fa ngotoaba yi kitsa wo nsamu, na kɔ Ramot-gilead.
2. Na sɛ idu hɔ a, hwehwɛ Nimsi ba Jehosafat ne ba Jehu wɔ hɔ, na kɔ dan mu, na ma ɔnsoɛr mfi no nuanom mu, na fa no kɔ mpiakyir pia mu.
3. Na nkyii fa ngotoaba no, na hue gu n'etsifi, na se dɛ, Mbrɛ EWURADZE se nye yi, Masera wo mahyɛ wo Israel do hen. Na afei bue abow no, na guan, na mma nntsintsim koraa.
4. Nna aberantsɛ no, mekyerɛ nkɔnhyɛnyi aberantsɛ no, sii mu kɔr Ramot-gilead.
5. Na aber a odurii no, nna, hwɛ, dɔm do asafohemfo no tsetse hɔ; na ɔsee dɛ, Ɔsafohen, mowɔ nkra bi dze ma wo. Na Jehu see dɛ, Edze ma hɛn nyinara mu woana? Na ɔsee dɛ, Ɔsafohen, ɔwoara a.
6. Na ɔsoɛree, na ɔkɔr dan no mu; na ohuee ngo no guu n'etsifi, na ɔsee no dɛ, Mbrɛ EWURADZE, Israel Nyankopɔn no, se nye yi, Masera wo mahyɛ wo EWURADZE ne man do hen, mekyerɛ Israel do a.
7. Na ɔwo bɔbɔ wo wura Ahab ne fie, ma meedzi mo nkowaa nkɔnhyɛfo no hɔn bɔgyaa, na EWURADZE no nkowaa no nyinara hɔn bɔgyaa ho wer wɔ Jezebel nsamu.
8. Osiandɛ Ahab fi nyina bɛsɛɛ: na mubotwa Ahab mu abofra ɔbanyin biara akyen, na Israel mu nyia ɔdze no ho mu na nyia ɔnndze no ho.
9. Na mebɛyɛ Ahab fi dɛ Nebat ne ba Jeroboam fi, na dɛ Ahija ne ba Baasha fi.
10. Na nkraman bedzi Jezebel ne nam wɔ Jezreel asaase do, na obi nnyi hɔ a obesie no. Na obuee abow no, na oguanee.
11. Nna Jehu fiir edzi baa no wura no nkowaa no nkyɛn: na obi see no dɛ, Asomdwee mu anaa? Ebɛnadze ntsi na ɔbɔdamfo yi ba wo nkyɛn yi? Na ɔsee hɔn dɛ, Homara hom nyim ɔbarimba no na mbrɛ ne nsɛnkekaa tse.
12. Na wɔsee dɛ, Akɔhwi a; ka kyerɛ hɛn ɛ. Na ɔsee dɛ, Dɛm na dɛm nna ɔkaa kyerɛɛ me, dɛ, Mbrɛ EWURADZE se nye yi, Masera wo mahyɛ wo Israel do hen.
13. Nna wɔyɛɛ ntsɛm yiyii hɔn ntar dze hyehyɛɛ n'ase wɔ atwer no no ara do, na wɔhɛɛn abɛn, dɛ, Jehu dzi hen.
14. Dɛm na Nimsi ba Jehosafat ne ba Jehu paam Joram ne tsir do. (Afei nna Joram, noara na Israel nyinara, rohwɛ Ramot-gilead do, osian Siriahen Hazael ntsi:
15. na ɔhen Joram dze, ɔasan aba Jezreel dɛ ɔrebɛyɛ n'epirakur a, aber a ɔnye Siriahen Hazael roko no, opirae no edur.) Na Jehu see dɛ, Sɛ hom adwen nye yi a, ɔno mma hom mma obiara mmfir edzi mmfi nsa nnguan mmfi kurow yi mu nnkɔ nnkɛka no wɔ Jezreel.
16. Nna Jehu tsenaa tseaseanam mu sii mu kɔr Jezreel; osiandɛ hɔ na Joram da. Na Judahen Ahazia esian aba dɛ ɔrobɔhwɛ Joram.
17. Afei ɔweɔmfo gyina Jezreel abantsentsen no do, na ohun Jehu no kuw no dɛ ɔreba, na ɔsee dɛ, Muhu kuw bi. Na Joram see dɛ, Fa ɔpɔnkɔdonyi soma no ma onkehyia hɔn, na ma ɔnnkɛse dɛ, Asomdwee anaa?
18. Nna obi tse ɔpɔnkɔ do sii mu kɔree kehyiaa no, na ɔsee dɛ, Mbrɛ ɔhen se nye yi, Asomdwee anaa? Na Jehu see dɛ, Ebɛnadze na ɔwo nye asomdwee ewɔ yɛ? Dan woho kedzi m'ekyir. Na ɔweɔmfo no kaa dɛ, Ɔbɔfo no ekodu hɔn nkyɛn, naaso ɔannsan ammba.
19. Nna ɔsomaa nyia otsia ebien so a ɔtse ɔpɔnkɔ do a okodur hɔn nkyɛn no, ɔsee dɛ, Mbrɛ ɔhen se nye yi, Asomdwee anaa? Na Jehu see dɛ, Ebɛnadze na ɔwo nye asomdwee ewɔ yɛ? Dan woho kedzi m'ekyir.
20. Na ɔweɔmfo no kaa dɛ, Ɔno so ekodu hɔn nkyɛn, naaso ɔannsan ammba; na hɛnka no tse dɛ Nimsi ne ba Jehu ne hɛnka; osiandɛ ɔka no abɔdam mu.
21. Na Joram see dɛ, Hom nyɛ krado. Na wosiesiee ne tseaseanam. Na Israelhen Joram, na Judahen Ahazia fiir edzi, obiara wɔ noara ne tseaseanam mu, na wofiir edzi dɛ worikehyia Jehu, na wokohun no wɔ Jezreelnyi Nabot n'asaase no mu.
22. Na ɔbaa dɛ, aber a Joram hun Jehu no, nna ɔsee dɛ, Jehu, asomdwee anaa? Na obuaa dɛ, Ebɛn asomdwee a, dɛ wo na Jezebel n'ehuhubra na n'abayidze ayɛ pii yi a?
23. Na Joram daan ne nsa, na oguanee, na ɔsee Ahazia dɛ, Ahazia e, nkɔnkɔnsa wɔ mu o.
24. Na Jehu dze n'ahoɔdzen nyina twee n'egyen mu towee bɔɔ Joram wɔ n'abasa ntamu, na egyen menaba no hwiraa n'akoma mu puei, na ɔhwee ne tseaseanam mu.
25. Nna Jehu see ne safohen Bidkar dɛ, Ma no do, na kɔtow no kyen Jezreelnyi Nabot ne haban mu asaase no do: na kaa aber a emi na ɔwo tse mpɔnkɔ do dzi n'egya Ahab ekyir no, mbrɛ EWURADZE sii na ɔdze atsɛmbusɛm yi too no do, dɛ;
26. Ampa mehu Nabot no bɔgyaa, na ne mba hɔn bɔgyaa ndeda ara, EWURADZE na ɔse; na mebɛhyɛ wo ananmu wɔ asaasetɔw yi do, EWURADZE na ɔse. Dɛm ntsi afei ma no do kɔtow no kyen asaasetɔw no do, dɛ mbrɛ EWURADZE n'asɛm no tse.
27. Na aber a Judahen Ahazia hun iyi no, ɔfaa Bɛt-hagan kwan do guanee. Na Jehu tsiiw no, na ɔsee dɛ, Wɔmbɔ ɔno so wɔ tseaseanam no mu: na wɔbɔɔ no Gur afowee a ɔwɔ Ibleam ho no. Na oguanee kɔr Megiddo, na okowui wɔ hɔ.
28. Na no nkowaa no dze no nam tseaseanam mu kɔr Jerusalɛm, na wokesiee no wɔ n'asamandan mu kaa n'egyanom ho wɔ David kurow mu.
29. Na Ahab ne ba Joram n'afe a otsia dubiako no mu na Ahazia hyɛɛ ase dzii hen wɔ Juda do.
30. Na aber a Jehu baa Jezreel no, Jezebel tsee; na ɔkekaa n'enyiwa ho edur, na ɔkyekyeer ne tsir, na ɔhwɛɛ tokura mu.
31. Na aber a Jehu hɛɛn kuropon no mu no, nna ɔsee dɛ, Asomdwee anaa? Ɔwo Zimri, wo wura no kumfo?
32. Na ɔmaa n'enyi do wɔ tokura no mu, na ɔsee dɛ, Woana na ɔwɔ m'afa? Woana a? Na asaa beenu anaa baasa fi hɔ hwɛɛ no.
33. Na ɔsee dɛ, Hom ntow no nkyen famu. Nna wɔtoow Jezebel kyeen famu: na no bɔgyaa no petsee fasu no, na mpɔnkɔ no ho: na wɔdze anamɔn tsiatsiaa no do.
34. Na Jehu dur ahemfie no mu no, odzidzii na ɔnomee; na ɔsee dɛ, Afei hom nkɔhwɛ ɔbaa a wɔapaa no no, na wonsie no; osiandɛ ɔyɛ ɔhen ne babaa.
35. Na wɔkɔr dɛ worikesie no: na woennhu no ho biribiara dɛ ne tsidwerba, na n'anansa, na ne nsakum.
36. Dɛm ntsi wɔsanee bae bɛkaa kyerɛɛ no. Na ɔsee dɛ, EWURADZE n'asɛm a ɔnam n'akowaa Tisbinyi Elija do kae no nye yi, dɛ, Jezreel asaase do na nkraman bedzi Jezebel ne nam:
37. na Jezebel no fun ayɛ dɛ efikyir wɔ haban enyi wɔ Jezreel asaase no do; amma wɔaannse dɛ, Jezebel nye yi.

## Tsir 10

1. Nna Ahab wɔ mbabanyin eduosuon wɔ Samaria. Na Jehu kyerɛɛw nwoma, na ɔsomae ma wɔdze kɔr Samaria dze kɛmaa Jezreel asafohemfo, mekyerɛ amampanyin no, na hɔn a wɔnyɛɛn Ahab ne mba no, dɛ,
2KI.10.2, Sɛ nwoma yi du hom nkyɛn a, ɔnam dɛ hom wura ne mba wɔ hom nkyɛn, na ntseaseanam na mpɔnkɔ, kurow a wɔabɔ ho ban so, na akodze wɔ hom nkyɛn no yi;
3. hom nhwehwɛ hom wura ne mba no mu nyia oye na ɔfata na wɔmfa no nsi n'egya n'ahengua no do, na hom nko mma hom wura fi.
4. Na wosuroo mbordo, na wɔsee dɛ, Hwɛ, ahemfo beenu no enngyina n'enyim, na hɛn dze, yɛbɛyɛ dɛn egyina?
5. Na nyia ɔhwɛ fidua no do, na nyia ɔhwɛ kurow no do no, amampanyin no so, na hɔn a wɔnyɛɛn mba no, somae ma wɔkɔr Jehu nkyɛn, dɛ, Yɛyɛ wo nkowaa, na dza ebɛhyɛ hɛn no nyinara yɛbɛyɛ; yɛrennhyɛ nyimpa biara ɔhen: ɔwoara yɛ dza oye wɔ w'enyi do.
6. Nna ɔkyerɛɛw hɔn nwoma a otsia mpɛn ebien, dɛ, Sɛ hom wɔ m'afa, na hom betsie me ndze a, hom mfa mbarimba no, mekyerɛ hom wura ne mba no, hɔn etsir mbrɛ me nkyɛn ɔkyena siseber yi wɔ Jezreel. Nna ɔhen ne mba no a wɔyɛ nyimpa eduosuon no wɔwɔ kurow no mu nyimpa akɛse no a wɔnyɛn hɔn no nkyɛn.
7. Na ɔbaa dɛ, aber a nwoma no dur hɔn nkyɛn no, nna wɔkyeer ɔhen ne mba no, na wokunkum hɔn, mekyerɛ nyimpa eduosuon no, na wɔdze hɔn etsir guguu nkɛntsɛn mu, na wɔsomae ma wɔdze kɛmaa no wɔ Jezreel.
8. Na ɔbɔfo bi bae bɛkaa kyerɛɛ no, dɛ, Wɔdze ɔhen ne mba no hɔn etsir no aba. Na ɔsee dɛ, Hom ngu no ekuw ebien wɔ kuropon ahɛnee no ano nkodu anapa.
9. Na ɔbaa dɛ, anapa no, ofiir edzi kegyinae, na ɔsee ɔman no nyinara, dɛ, Hom dzi bem: hwɛ emi na mepaam mo wura ne tsir do, na mukum no: na woana na okunkum woyinom nyinara?
10. Afei hom nhu dɛ EWURADZE n'asɛm a EWURADZE kae no wɔ Ahab fi ho no mu biara ronntɔ famu: na EWURADZE ayɛ dza ɔnam n'akowaa Elija do kae no.
11. Nna Jehu kum Ahab fie hɔn a wɔkae nyinara wɔ Jezreel, na ne nyimpa akɛse nyinara, na n'anyɛnko brɛbo, na n'asɔfoe, kodur dɛ oenngyaa no obiara ma ɔaannka.
12. Na ɔsoɛree fii hɔ sii mu dɛ ɔrokɔ Samaria. Na aber a ɔwɔ nguanhwɛfo dan a wosusua nguan ho wɔ ɔkwan no mu no,
2KI.10.13, Jehu nye Judahen Ahazia no nuanom no hyiae, na ɔsee dɛ, Woananom nye hom? Na wobuaa dɛ, Ahazia no nuanom nye hɛn: na yerisian akɔ ekekyiakyia ɔhen ne mba, na ɔhembaa ne mba no.
14. Na ɔsee dɛ, Hom nkyer hɔn enyikan. Na wɔkyekyeer hɔn enyikan, na wokunkum hɔn nguansusua dan no ho mona no ho, mekyerɛ nyimpa eduanan ebien; na oenngyaa hɔn mu biara.
15. Na aber a ofi hɔ sii mu rokɔ no, ohun Rekab ne ba Jehonadab dɛ ɔreba ebehyia no kwan: na okyiaa no, na ɔsee no dɛ, Ana w'akoma tsen, dɛ mbrɛ m'akoma tse wɔ w'akoma ho no? Na Jehonadab buaa dɛ, Ɔtse dɛm. Sɛ ɔtse dɛm a, fa wo nsa ma me ɛ. Na ɔdze ne nsa maa no; ma ɔmaa no do kɔr ne nkyɛn wɔ tseaseanam no mu.
16. Na ɔsee dɛ, Enye me nkɔ, na kɔhwɛ mo mbɔdzembɔ a mobɔ ma EWURADZE. Nna wɔmaa ɔnye no tsenaa ne tseaseanam no mu.
17. Na aber a odur Samaria no, okum hɔn a wɔkae maa Ahab wɔ Samaria no nyinara, kodur dɛ ɔsɛɛ no, dɛ mbrɛ EWURADZE n'asɛm a ɔkaa kyerɛɛ Elija no tse.
18. Na Jehu poon ɔman no nyinara hyiae, na ɔsee hɔn dɛ, Ahab soom Baal kakra; na Jehu dze, ɔbɔsom no dodow.
19. Dɛm ntsi afei hom mfrɛ Baal nkɔnhyɛfo no nyinara, n'asomfo nyinara, na n'asɔfoe nyinara, ma wɔmbra me nkyɛn; mma obiara nnka: osiandɛ mowɔ afɔr kɛse mobɔ mema Baal; obiara a ɔbɛka no ɔrenntsena ase. Na Jehu dze, ɔyɛɛ no bradato mu ama ɔaasɛɛ Baal n'asomfo no.
20. Na Jehu see dɛ, Hom ntsew ehyiadzi krɔnkrɔn ho mma Baal. Na wɔpaae.
21. Na Jehu somae ma wokekyiin Israel nyinara mu: na Baal n'asomfo no nyinara bae, ma nyimpa biara annka a ɔammba. Na wɔbaa Baal fie; na Baal fie no yɛɛ ma fi tsir kɔ tsir.
22. Na ɔsee nyia ɔhwɛ ntardan do no dɛ, Fa ntar brɛ Baal n'asomfo no nyinara. Na ɔdze ntar brɛɛ hɔn.
23. Na Jehu na Rekab ne ba Jehonadab sii mu kɔr Baal fie; na ɔsee Baal n'asomfo no dɛ, Hom nhwehwɛ mu nhu amma EWURADZE no nkowaa mu obiara aammbɛka hom ho wɔ ha, gyedɛ Baal n'asomfo no nko.
24. Na wosii mu kɔr mu dɛ wɔrokɔbɔ hɔn okum afɔr na ɔhyew afɔr. Afei na Jehu ahyɛ mbarimba eduowɔtwe ama noho wɔ dan ekyir, dɛ, Sɛ mbarimba a medze hɔn rehyɛ hom nsa yi mu biara fi nsa guan a, nyia ɔbɛma wɔakɔ no, no nkwa bɛhyɛ no nkwa ananmu.
25. Na ɔbaa dɛ, ntsɛmara a owiee ɔhyew afɔr no bɔ no, nna Jehu see brampafo na asafohemfo no dɛ, Hom nkɔ mu nkokuku hɔn; ma hom mma obiara mmfir edzi. Na wɔdze afona anomu kunkum hɔn; na brampafo na asafohemfo no totoow hɔn gui, na wosii mu kɔr Baal fie kurow no mu.
26. Na wɔdze Baal fie edum no puei bɛhyeew no.
27. Na wodwuruuw Baal no dum no guu famu, na wodwuruuw Baal ne fie no guu famu, na ɔyɛɛ no egyananbea dze bodu ndɛ da yi.
28. Mbrɛ Jehu sii sɛɛ Baal fii Israel nye no.
29. Naaso Nebat ne ba Jeroboam no bɔn a ɔdze maa Israel yɛɛ bɔn no dze, Jehu emmfi ekyir emmfi, ɔnye dɛ sika anantwimba a wɔwɔ Bɛtɛl na Dan no dze ɔannsɛɛ hɔn.
30. Na EWURADZE see Jehu dɛ, Osiandɛ ayɛ no yie dɛ ayɛ dza ɔtsen wɔ m'enyi do, na ayɛ Ahab fie dɛ mbrɛ dza ɔwɔ m'akoma mu nyinara tse no ntsi, wo mbabanyin a wofi wo mbasantsen a otsia anan no mu bɛtsena Israel ahengua do.
31. Naaso Jehu annhwɛ yie dɛ ɔdze n'akoma nyinara bɛnantsew wɔ EWURADZE, Israel Nyankopɔn ne mbra do: oemmfi Jeroboam no bɔn a ɔdze maa Israel fomee no ho emmfi.
32. Nda no mu na EWURADZE hyɛɛ ase dɛ orukuw Israel do: na Hazael kunkum hɔn wɔ Israel ntoaado nyinara;
33. ofi Jordan boka afamu, Gilead asaase no nyinara, Gadfo, na Reubenfo, na Manaasɛfo dze, ofi Aroer a ɔwɔ Arnon bɔnsa nkyɛn, mekyerɛ Gilead na Bashan.
34. Afei Jehu no ho nsɛm nkaa no, na dza ɔyɛe nyinara, na ne mbanyinndam nyinara, ana wɔnnkyerɛɛw no wɔ Israel ahemfo hɔn Mbermunsɛm nwoma mu?
35. Na Jehu kɔr ne nsamankyir: na wosiee no wɔ Samaria. Na ne babanyin Jehoahaz na odzii hen wɔ n'ananmu
36. Na mber a Jehu dze dzii hen wɔ Israel do wɔ Samaria no yɛ mfe eduonu awɔtwe.

## Tsir 11

1. Afei aber a Ɔhen Ahazia ne na Atalia hun dɛ ne ba no ewu no, nna ɔsoɛree na ɔsɛɛ adehye asefo no nyinara.
2. Naaso ɔhen Joram ne babaa Jehoseba, Ahazia n'akyerɛbaa no, faa Ahazia ne ba Joas, na owiaa no fii ɔhen ne mba no a wokum hɔn no mu, mekyerɛ ɔno na no hwɛdofo, na ɔdze hɔn kɛhyɛɛ mpiakyir; na wɔdze no sumaa Atalia, ma dɛm ntsi woennku no.
3. Na ɔnye no sumaa EWURADZE ne fie mfe esia a Atalia yɛɛ ɔhembaa wɔ asaase no do.
4. Na afe a otsia esuon no mu no ɔsɔfo Jehoiada somae ma wɔkɛfaa ahemfie aweɔmfo na ahemfo do aweɔmfo mu ɔha ɔha do asafohemfo no, na wɔdze hɔn baa ne nkyɛn wɔ EWURADZE fie; na ɔnye hɔn dzii ahyɛmu, na ɔmaa wɔkekaa ntam kyerɛɛ no wɔ EWURADZE fie, na ɔdze ɔhen ne ba no kyerɛɛ hɔn.
5. Na ɔhyɛɛ hɔn, dɛ, Adze a hom nyɛ nye yi: hom mu nkyɛmu ebiasa mu kor a ɔba mu ahomgyeda no, na wɔnyɛ ɔhen ne fi do hwɛ no n'ahwɛfo;
6. na nkyɛmu ebiasa mu kor ntsena Sur kuropon ano; na nkyɛmu ebiasa mu kor ntsena brampafo ekyir kuropon no ano: dɛm na hom nhwɛ ofi no do hwɛ no, na wɔnyɛ pampi.
7. Na hom mu ekuw ebien no, mekyerɛ hɔn a wofir edzi ahomgyeda no nyinara no, wɔnhwɛ EWURADZE ne fi do hwɛ no wɔ ɔhen no ho.
8. Na hom mbɔ ɔhen no ho aprɔw, nyimpa biara mfa n'akodze nkitsa ne nsamu; na nyia ɔbɛba akyerɛpɛn no mu no, wɔmma wonku no: na hom ndzi ɔhen no nkyɛn aber a orupue, na aber a ɔreba fie.
9. Na ɔha ɔha do asafohemfo no yɛɛ dɛ mbrɛ ɔsɔfo Jehoiada hyɛe no nyinara: na wɔfefaa nyimpa biara ne nyimpa, hɔn a wɔwɔ dɛ wɔba mu ahomgyeda no, kaa hɔn a wɔwɔ dɛ wofir edzi ahomgyeda no ho, na wɔbaa ɔsɔfo Jehoiada nkyɛn.
10. Na ɔsɔfo no yiyii mpeaa na akyɛm a ɔyɛ ɔhen David dze no a ɔwɔ EWURADZE fie no, memaa ɔha ɔha do asafohemfo no.
11. Na aweɔmfo no gyinagyinae, nyimpa biara n'akodze kitsa ne nsamu, ofi ɔdan no n'enyimfa afamu kodu ɔdan no n'abankum afamu, wɔ afɔrmbukyia no na dan no ho, bɔɔ ɔhen no ho aprɔw.
12. Nna ɔdze ɔhen ne ba no fiir edzi, na ɔdze ahenkyɛw no soaa no, na ɔdze dase no maa no; na wɔhyɛɛ no hen, na wɔseraa no; na wɔbobɔɔ hɔn nsamu see dɛ, Nyame ngye ɔhen nkwa.
13. Na aber a Atalia tsee aweɔmfo na ɔman no hɔn gyigyeegye no, nna ɔbaa ɔman no nkyɛn wɔ EWURADZE fie:
14. na ɔhwɛe, na, hwɛ, ɔhen no gyina dum no ho, dɛ mbrɛ amambu no tse, na asafohen no na mbɛn no wɔ ɔhen no nkyɛn; na asaase no do nkorɔfo no nyinara enyi gyee, na wɔhɛɛn mbɛn. Nna Atalia tsetseew ne ntar mu, na ɔkekaa mu dɛ, Etuatsew o, iyi yɛ etuatsew.
15. Na ɔsɔfo Jehoiada hyɛɛ ɔha ɔha do asafohemfo no a wɔhwɛ dɔm no do no, na ɔsee hɔn dɛ, Hom mfa no mfa akyerɛpɛn no ntamu; na hom mfa afona nku nyia obedzi n'ekyir no: na ɔsɔfo no see dɛ, Mma mma wonnku no wɔ EWURADZE fie.
16. Nna wɔmaa no kwan; na ɔfaa ɔkwan a mpɔnkɔ nam do ba ɔhen no ne fie no do: na hɔ na wokum no.
17. Na Jehoiada dze ahyɛmu too EWURADZE na ɔhen no na ɔman no ntamu, dɛ wɔnyɛ EWURADZE ne man; na ɔdze too ɔhen no na ɔman no so ntamu.
18. Na asaase no do nkorɔfo no nyinara sii mu kɔr Baal fie kobubuu no gui; n'afɔrmbukyia na n'ehonyi no, wobubuu no esinesin pasapasa, na wokum Baal no sɔfoe Maatan wɔ afɔrmbukyia no enyim. Na ɔsɔfo no hyehyɛɛ EWURADZE ne fi do ahwɛdofo.
19. Na ɔfaa ɔha ɔha do asafohemfo, na aweɔmfo na asaase no do nkorɔfo no nyinara; na wɔdze ɔhen no fi EWURADZE fie sianee bɛfaa aweɔmfo kuropon ano ɔkwan no do baa ɔhen no ne fie. Na ɔtsenaa ahemfo ahengua no do.
20. Nna asaase no do nkorɔfo no nyinara enyi gyee, na kurow no mu dwee: na wɔdze afona kum Atalia wɔ ɔhen no ne fie.
21. Aber a Joas hyɛɛ ase dɛ oridzi hen no nna oedzi mfe esuon.

## Tsir 12

1. Jehu n'afe a otsia esuon no mu na Joas hyɛɛ ase dɛ oridzi hen; na odzii hen mfe eduanan wɔ Jerusalɛm: na ne na ne dzin dze Zibia a ofi Beer-seba.
2. Na Joas yɛɛ dza ɔtsen wɔ EWURADZE enyiwa do, wɔ ne nda a ɔsɔfo Jehoiada kyerɛkyerɛɛ no wɔ mu nyinara.
3. Naaso mbea sorɔnsorɔm no dze woennyi no hɔ: ɔman no daa ho bɔɔ afɔr na wɔhyeew eduhuam wɔ mbea sorɔnsorɔm no do.
4. Na Joas see asɔfo no dɛ: Ndzɛmba krɔnkrɔn ho sika nyinara a wɔdze ba EWURADZE fie kan mu sika, nkorɔfo a woetwa hɔn mu nyimpa baako ne tsibo hɔn sika, na sika a ɔba nyimpa biara n'akoma mu dɛ ɔdze bɛba EWURADZE fie nyinara no,
2KI.12.5, wɔmma asɔfo no hɔnara wɔngyegye, nyimpa biara ne manyimfo hɔ: na wɔmpempam ofi no n'agow no, beebiara a wobohu hɔ gow bi no.
6. Na ɔbaa dɛ, ɔhen Joas n'afe a otsia eduonu ebiasa no mu no nna asɔfo no mmpempaam ofi no n'agow no.
7. Nna ɔhen Joas kɛfrɛɛ ɔsɔfo Jehoiada, na asɔfo nkaa no, na obisaa hɔn dɛ, Ɔyɛ dɛn ntsi na hom mmpempaam ofi no n'agow no yi? Dɛm ntsi afei mma hom nngyegye sika wɔ hom amanyimfo hɔ bio, na hom nyi mma ma wɔmfa mpempam ofi no n'agow no.
8. Na asɔfo no peen dɛ wɔrenngyegye ɔman no hɔ sika bio, nkyii so wɔremmpempam ofi no n'agow no.
9. Na ɔsɔfo Jehoiada faa adaka bi, na ofitsii n'ebuado no mu otokur, na ɔdze sii afɔrmbukyia no nkyɛn, enyimfa afamu dɛ obi a ɔreba EWURADZE fie no: na asɔfo a wɔhwɛ abow no ano no wɔdze sika a wɔdze ba EWURADZE fie no nyinara egu mu.
10. Na ɔbaa dɛ, sɛ wohu dɛ sika pii aba adaka no mu a, nna ɔhen ne kyerɛwnyi no na ɔsɔfopanyin no afow aba, na woebohue egu nkotoku mu na wɔakan sika a wohun no wɔ EWURADZE fie no.
11. Na wɔdze sika a woeker no hyɛɛ hɔn a wɔyɛɛ edwuma no a wɔyɛɛ hɔn EWURADZE fi do ahwɛdofo no nsa: na woyii tuatuaa nduadwimfo na adansifo a wɔyɛɛ EWURADZE ne fi no ho edwuma no,
2KI.12.12, na abantofo na abotwafo no kaw, na dɛ wɔdze bɔtɔ ndua na abo a woetwa dɛ wɔdze bɛpempam EWURADZE fi no n'agow no, na adze a wɔhweer no wɔ ofi no ho dɛ wɔdze pempamee nyinara.
13. Na wɔammfa sika a wɔdze baa EWURADZE fie hɔ no mu bi annyɛ EWURADZE fie dwetɛmpokuwa, nsompokuwa mbɛɛsen, mbɛn, sika ndzɛmba biara anaa dwetɛ ndzɛmba:
14. na wɔdze maa hɔn a wɔyɛɛ edwuma no, na wɔdze pempaam EWURADZE fi no.
15. Nkyii so wɔnnye nyimpa a wɔdze sika no hyɛɛ hɔn nsa dɛ wɔmfa mma hɔn a wɔyɛɛ edwuma no emmbu nkontaa: osiandɛ wɔyɛɛ no nokwar mu.
16. Asodzi afɔr sika, na bɔn ho afɔr sika no dze, wɔammfa ammba Ewuradzefie: ɔyɛ asɔfo no dze.
17. Mber no mu no, Siriahen Hazael sii mu kɔree, na ɔnye Gat kɔkoe, na ɔfae: na Hazael dze sii n'enyi do dɛ ɔrokɔfow akɔ Jerusalɛm.
18. Na Judahen Joas faa ndzɛmba krɔnkrɔn nyina a n'egyanom Juda ahemfo Jehosafat, na Jehoram, na Ahazia yɛɛ no krɔnkrɔn no, na nankasa ne ndzɛmba a otui sii hɔ no krɔnkrɔn, na sika a wohun no wɔ EWURADZE fie, na ɔhen no ne fie ndzekoradze mu nyinara, na ɔsomae ma wɔdze kɛmaa Siriahen Hazael: na ofii Jerusalɛm ho sii mu kɔree.
19. Afei Joas no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
20. Na no nkowaa soɛree, na wɔkɔr ne tsir do apam, na wokum Joas wɔ Millo dan ho, ɔkwan a ɔdze risian kɔ Silla no mu.
21. Na no nkowaa Simeat ne ba Jozakar, na Somer ne ba Jehozabad, bobɔɔ no, na owui; na wokesiee no kaa n'egyanom ho wɔ David kurow mu: na ne babanyin Amazia dzii hen wɔ n'ananmu.

## Tsir 13

1. Judahen Ahazia ne ba Joas n'afe a otsia eduonu ebiasa no mu no, na Jehu ne ba Jehoahaz hyɛɛ ase dzii hen wɔ Israel do wɔ Samaria, na odzii hen mfe duesuon.
2. Na ɔyɛɛ dza omuo wɔ EWURADZE enyi do, na odzii Nebat ne ba Jeroboam a ɔmaa Israel yɛɛ bɔn no no ne ndzeyɛɛ bɔn ekyir; na oemmfi ho emmfir.
3. Na EWURADZE n'ebufuw dzɛwee wɔ Israel do, na oyii hɔn hyɛɛ Siriahen Hazael nsa, na Hazael ne ba Ben-hadad nsa daa.
4. Na Jehoahaz paa EWURADZE kyɛw, na EWURADZE tsiee no: osiandɛ ohun Israel hɔn atseetsee, mbrɛ Siriahen no sii tseetsee hɔn.
5. (Na EWURADZE maa Israel ɔgyefo bi ma wofii Siriafo nsa ase firii: na Israelmba no tsenatsenaa hɔn asesee mu, dɛ mbrɛ nkan no ɔtse.
6. Naaso woemmfi Jeroboam fi no bɔn a ɔdze maa Israel yɛɛ bɔn no ho, na wɔnantsewee wɔ mu: na wogyaa Asera so wɔ Samaria.)
7. Nna Jehoahaz nnyi akofo dɔm biara gyedɛ mpɔnkɔdofo eduonum, na ntseaseanam du, na anamɔnmufo mpemdu; osiandɛ Siriahen no sɛɛ hɔn, na ɔyɛɛ hɔn dɛ ewuporowee do huntuma.
8. Afei Jehoahaz no ho nsɛm nkaa no, na dza ɔyɛe nyinara, na ne mbanyindze, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
9. Na Jehoahaz kɔr ne nsamankyir; na wosiee no wɔ Samaria: na ne babanyin Joas dzii hen wɔ n'ananmu.
10. Judahen Joas n'afe a otsia eduasa esuon no mu nna Jehoahaz ne ba Jehoas hyɛɛ ase dzii hen wɔ Israel do wɔ Samaria na odzii hen mfe duesia.
11. Na ɔyɛɛ dza omuo wɔ EWURADZE enyi do; oemmfi Nebat ne ba Jeroboam no bɔn nyinara a ɔdze maa Israel yɛɛ bɔn no ho emmfi: na ɔnantsewee wɔ mu.
12. Afei Jehoas no ho nsɛm nkaa no, na dza ɔyɛe nyinara, na ne mbanyinndam a nye Judahen Amazia koe no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
13. Na Jehoas kɔr ne nsamankyir; na Jeroboam tsenaa n'ahengua do: na wokesiee Jehoas wɔ Samaria kaa Israel ahemfo no ho.
14. Afei na Elisha yar yarba a ɔdze no robɔkɔ nsamankyir: na Israelhen Jehoas sianee baa ne nkyɛn bosuu no, see dɛ, M'egya e, m'egya e, ɔwo a ayɛ Israel ntseaseanam na no mpɔnkɔdofo e!
15. Na Elisha see no dɛ, Kɛfa egyen na egyen menaba: na ɔkɛfaa egyen na egyen menaba brɛɛ no.
16. Na ɔsee Israelhen no dɛ, Fa wo nsa to egyen no do: na ɔdze ne nsa too do. Na Elisha dze ne nsa guu ɔhen no ne nsa do.
17. Na ɔsee dɛ, Bue boka afamu tokura no: na obuei. Nna Elisha see dɛ, Tow: na ɔtowee. Na ɔsee dɛ, EWURADZE no konyim egyen menaba, mekyerɛ Siria do konyimdzi egyen menaba: osiandɛ ebɔbobɔ Siriafo wɔ Afek araa ma ahyew hɔn ana.
18. Na ɔsee dɛ, Tase egyen menaba no: na ɔtasee. Na ɔsee Israelhen no dɛ, Tow bɔ famu: na ɔtowee bɔɔ famu mprɛnsa, na ogyaae.
19. Na Nyame nyimpa no no bo fuuw no, na ɔsee dɛ, Nkyɛ ɔsɛ dɛ etow mpɛn enum anaa esia; ɔno na nkyɛ ebɔbɔ Siria araa ma ahyew no: na afei dze mprɛnsa ara pɛr na ibedzi Siria do konyim.
20. Na Elisha wui, na wosiee no. Afei afe bae no Moabfo ekuwekuw botuaa asaase no.
21. Na ɔbaa dɛ, nna binom rikesie nyimpa bi, nna, hwɛ, wohun Moabfo kuw bi; na wɔtoow nyimpa no kyeen Elisha ne nda no no mu na woguanee: na ntsɛmara a fun no kɛkaa Elisha ne mbiew no, nna onyanee, na ɔsoɛree gyinaa n'anan do.
22. Na Siriahen Hazael tseetsee Israel wɔ Jehoahaz ne nda nyinara mu.
23. Na EWURADZE kyerɛɛ ayamuyie wɔ Israelfo no do na ohun hɔn mbɔbɔr, na ɔtseew n'enyim kyerɛɛ hɔn, osian n'ahyɛmu a ɔnye Abraham, Isaak, na Jakob dzii ntsi, na ɔammpɛ dɛ ɔsɛɛ hɔn, nkyii so ɔanntow hɔn emmfi n'enyim enngu araa nye ndɛ.
24. Na Siriahen Hazael wui; na ne babanyin Ben-hadad dzii hen wɔ n'ananmu.
25. Na Jehoahaz ne ba Jehoas kɛgyee Hazael ne ba Ben-hadad ne nsamu nkurow no a ɔdze akodzi gyee no wɔ n'egya Jehoahaz ne nsamu no. Mpɛn ebiasa na Joas dzii no do konyim no, na ɔdaan Israel nkurow no bae.

## Tsir 14

1. Israelhen Joahaz ne ba Jehoas n'afe a otsia ebien no mu nna Amazia, Judahen Joas ne ba no, hyɛɛ ase dzii hen.
2. Aber a ɔhyɛɛ ase dzii hen no nna oedzi mfe eduonu enum; na odzii hen mfe eduonu akron wɔ Jerusalɛm: na ne na ne dzin dze Jehoadin a ofi Jerusalɛm.
3. Na ɔyɛɛ dza ɔtsen wɔ EWURADZE enyiwa do, naaso ɔnntse dɛ n'egya David: ɔyɛɛ dɛ mbrɛ n'egya Joas yɛe no nyinara.
4. Naaso mbea sorɔnsorɔm no dze, woennyiyi no hɔ: ɔman no kɔr do bɔɔ afɔr na wɔhyeew eduhuam wɔ mbea sorɔnsorɔm no do.
5. Na ɔbaa dɛ, ntsɛmara a ahendzi no tsintsimii wɔ ne nsamu ara, nna okunkum no nkowaa a wokum n'egya ɔhen no:
6. na ewudzifo no hɔn mba no dze oennku hɔn: dɛ mbrɛ dza wɔakyerɛw no wɔ Moses ne mbra nwoma a EWURADZE hyɛe no mu dɛ, Mma wonnku egyanom wɔ mba ntsi, nkyii so mma wonnku mba wɔ egyanom ntsi; na mbom nyimpa biara bowu wɔ nankasa no bɔn ntsi.
7. Afei Amazia kum Edom mu mpemdu wɔ Nkyen Bɔnsa no mu, na ɔnam akodzi do gyee Sela, na ɔfrɛɛ ne dzin Jokteel, dze bodu ndɛ da yi.
8. Nna Amazia somaa abɔfo ma wɔkɔr Jehu ba Jehoahaz ne ba, Jehoas, Israelhen no nkyɛn, dɛ, Bra, ma yendzi ako.
9. Na Israelhen Jehoas somae ma wɔkɔr Judahen Amazia nkyɛn, dɛ, Kɔkrɔnsoɛ a ɔwɔ Lebanon do no somae ma wɔkɔr nkyindur a ɔwɔ Lebanon do no nkyɛn, dɛ, Fa wo babaa ma me babanyin ayewar: na abowa bɔyafo bi a ɔwɔ Lebanon do botwaa mu, na otsiatsiaa kɔkrɔnsoɛ no do sɛɛe no.
10. Ampa etum eku Edom, ma ntsi ayɛ ahomemado: fa tuw, na tsena fie; na ɔyɛ dɛn ntsi na edze woho bɛgyegye ɔhaw mu ama mbusu aba wo do, ma aahwe ase, mekyerɛ ɔwo, na Juda ka wo ho?
11. Naaso Amazia enntsie. Nna Israelhen Jehoas sii mu kɔree; na ɔno na Judahen Amazia dzii ako wɔ Bɛt-semes a ɔyɛ Juda dze no.
12. Na Juda dzii nkogu wɔ Israel enyim; na woguanguanee, nyimpa biara kɔr n'asesee mu.
13. Na Israelhen Jehoas kyeer Judahen Amazia, Ahazia ba Joas ne ba no, wɔ Bɛt-semes, na ɔbaa Jerusalɛm bobubuu Jerusalɛm fasu no fi Efraim kuropon ho dze kodur kutuwdo kuropon no ho, basafa ahaanan.
14. Na ɔfaa sika na dwetɛ nyinara, na ndzɛmbandzɛmba a wohun no wɔ EWURADZE ne fie, na ɔhen no ne fie akoradze mu no nyinara, ɔnye nyimpa so ndɔmmum, na ɔsanee kɔr Samaria.
15. Afei Jehoas ho nsɛm nkaa no, dza ɔyɛe, na ne mbanyinndam, na mbrɛ osii na ɔnye Judahen Amazia koe no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
16. Na Jehoas kɔr ne nsamankyir, na wosiee no wɔ Samaria kaa Israel ahemfo no ho; na ne babanyin Jeroboam dzii hen wɔ n'ananmu.
17. Israelhen Jehoas, Jehoahaz ne ba no, no wu ekyir no, Judahen Amazia a ɔyɛ Joas ne ba no, tsenaa ase mfe duenum.
18. Afei Amazia no ho nsɛm nkaa no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
19. Na wɔpaam ne tsir do wɔ Jerusalɛm; na oguanee kɔr Lakis: na wɔsomae ma wotsiiw no kɔr Lakis, na wokokum no wɔ hɔ.
20. Na wɔdze no too mpɔnkɔ do bae: na wosiee no wɔ Jerusalɛm kaa n'egyanom ho wɔ David kurow mu.
21. Na Juda ɔman no nyinara faa Azaria a oedzi mfe duesia no, na wɔhyɛɛ no hen wɔ n'egya Amazia n'ananmu.
22. Ɔno na ɔkyekyeer Elat, na ɔdanee maa Juda, ber a nna n'egya ɔhen no kɔ ne nsamankyir no.
23. Judahen Amazia, Joas ba no, n'afe a otsia duenum no mu no nna Joas ne ba Jeroboam Israelhen no hyɛɛ ase dzii hen wɔ Samaria, na odzii hen mfe eduanan biako.
24. Na ɔyɛɛ dza omuo wɔ EWURADZE enyi do: oemmfi Nebat ne ba Jeroboam no bɔn a ɔdze maa Israel fomee no nyinara ho.
25. Ɔno na ɔkoe gyee Israel nsaase a ofi Hamat ahɛnee dze bodu Araba mpoano a ofii hɔn nsa no sanee bae, dɛ mbrɛ EWURADZE Israel Nyankopɔn, n'asɛm a ɔnam n'akowaa, Amittai ba Jona, nkɔnhyɛnyi a ofi Gath-hefer do kae no tse.
26. Na EWURADZE hun Israel n'ahohiahia, dɛ ɔyɛ wen dodow: osiandɛ obiara nnyi hɔ, dɛ ɔdze ho anaa ɔnndze no a ɔbɔboa Israel.
27. Naaso EWURADZE annka dɛ ɔbɛpepa Israel ne dzin efi asaase do: ntsi ɔdze nam Joas ne ba Jeroboam n'abaw do gyee hɔn nkwa.
28. Afei Jeroboam no ho nsɛm nkaa no, na dza ɔyɛe nyinara, na ne mbanyinndam, mbrɛ osii yɛɛ sa, na mbrɛ osii kɛgyee Damaskɔs, na Hamat a ɔyɛ Juda dze no sanee maa Israel no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
29. Na Jeroboam kɔr ne nsamankyir kɛkaa n'egyanom Israel, ahemfo no ho; na ne babanyin Zekaria dzii hen wɔ n'ananmu.

## Tsir 15

1. Israelhen Jeroboam n'afe a otsia eduonu esuon no mu nna Judahen Amazia ne ba Azaria hyɛɛ ase dzii hen.
2. Aber a ɔhyɛɛ ase dzii hen no nna oedzi mfe duesia; na odzii hen mfe eduonum ebien wɔ Jerusalɛm: na ne na ne dzin dze Jekolia a ofi Jerusalɛm.
3. Na ɔyɛɛ dza ɔtsen wɔ EWURADZE enyiwa do, dɛ mbrɛ dza n'egya Amazia yɛe no nyinara tse no.
4. Naaso woennyi mbea sorɔnsorɔm no wɔ hɔ: ɔman no kɔr hɔ bɔɔ afɔr na wɔhyeew eduhuam wɔ mbea sorɔnsorɔm no do.
5. Na EWURADZE bɔɔ ɔhen no, ma ɔyɛɛ ɔkwatanyi dze kodur no wu da, na ɔkɛtsenaa nkyɛn ofi bi mu. Na ɔhen no ne ba Jotam na ɔhwɛɛ fidua no do, na obuu asaase no do nkorɔfo no atsɛn.
6. Afei Azaria no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
7. Na Azaria kɔr ne nsamankyir; na wosiee no kaa n'egyanom ho wɔ David kurow mu: na ne babanyin Jotam dzii hen wɔ n'ananmu.
8. Judahen Azaria n'afe a otsia eduasa awɔtwe no mu, na Jeroboam ne ba Zekaria dzii hen wɔ Israel do wɔ Samaria abosoom esia.
9. Na ɔyɛɛ dza omuo wɔ EWURADZE enyi do, dɛ mbrɛ n'egyanom yɛe: oemmfi Nebat ne ba Jeroboam no bɔn a ɔdze maa Israel fomee no ho.
10. Na Jabes ne ba Sallum paam ne tsir do, na ɔbɔɔ no wɔ ɔman no enyim kum no, na odzii hen wɔ n'ananmu.
11. Afei Zekaria no ho nsɛm nkaa no, hwɛ, wɔakyerɛw no wɔ Israel ahemfo hɔn Mbermunsɛm nwoma no mu.
12. Iyi nye EWURADZE n'asɛm no a ɔkaa kyerɛɛ Jehu no, dɛ, Wo mba dze kodu mbasantsen a otsia anan do bɛtsena Israel ahengua do. Na ɔbaa mu dɛm.
13. Jabes ne ba Sallum hyɛɛ ase dzii hen wɔ Judahen Uzia n'afe a otsia eduasa akron no mu; na odzii hen bosoom kor ara wɔ Samaria.
14. Na Gadi ne ba Menahem fi Tirza sii mu baa Samaria, na ɔbɔbɔɔ Jabes ne ba Sallum wɔ Samaria kum no, na odzii hen wɔ n'ananmu.
15. Afei Sallum no ho nsɛm nkaa no, na ne tsirdo apam a ɔpamee no, hwɛ, wɔakyerɛw no wɔ Israel ahemfo hɔn Mbermunsɛm nwoma no mu.
16. Nna Menahem fi Tirza kotui hyɛɛ Tifsa na dza ɔwɔ mu nyinara, na n'ahe do: osiandɛ wɔammpen annkɛhyɛ no tum ase, na mbaa a wɔwɔ mu a wonyinsenyinsen nyinara mpo ɔpaapaa hɔn mu.
17. Judahen Azaria n'afe a otsia eduasa akron no mu nna Gadi ne ba Menahem hyɛɛ ase dzii hen wɔ Israel do, na odzii hen mfe du wɔ Samaria.
18. Na ɔyɛɛ dza omuo wɔ EWURADZE enyi do: na oemmfi Nebat ne ba Jeroboam no bɔn a ɔdze maa Israel fomee no ho ne nda nyinara.
19. Asiriahen Pul soɛree baa asaase no do; na Menahem maa Pul dwetɛ  talent   apem, ama oeenya no aba n'afa ma ɔaahyɛ ahendzi no dzen wɔ ne nsamu.
20. Na Menahem gyegyee Israel hɔ sika no tow, mekyerɛ mbarimba akatakyi ahonyafo no nyinara hɔ, ɔbarimba baako hɔ dwetɛ dwetɛbona eduonum, dɛ ɔdze rekɛma Asiriahen no. Na Asiriahen no peem adze, na oenngyina asaase no do hɔ.
21. Afei Menahem no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
22. Na Menahem kɔr ne nsamankyir; na ne babanyin Pekahia dzii hen wɔ n'ananmu.
23. Judahen Azaria n'afe a otsia eduonum mu na Menahem ne ba Pekahia hyɛɛ ase dzii Israel do hen wɔ Samaria, na odzii hen mfe ebien.
24. Na ɔyɛɛ dza omuo wɔ EWURADZE enyi do: oemmfi Nebat ne ba Jeroboam no bɔn a ɔdze maa Israel fomee no ho.
25. Na ne safohen Peka, Remalia ne ba no paam ne tsir do, na ɔbɔɔ no wɔ Samaria, wɔ ɔhen no ne fie aban no mu, nna ɔnye Argob na Arieh; na Gileadfo mu mbarimba eduonum ka no ho: na okum no, na odzii hen wɔ n'ananmu.
26. Afei Pekahia no ho nsɛm nkaa no, na dza ɔyɛe nyinara, hwɛ, wɔakyerɛw no wɔ Israel ahemfo hɔn Mbermunsɛm nwoma no mu.
27. Judahen Azaria n'afe a otsia eduonum ebien no mu na Remalia ne ba Peka hyɛɛ ase dzii Israel do hen wɔ Samaria, na odzii hen mfe eduonu.
28. Na ɔyɛɛ dza omuo wɔ EWURADZE enyi do: na oemmfi Nebat ne ba Jeroboam no bɔn a ɔdze maa Israel fomee no ho.
29. Israelhen Peka ne nda no mu na Asiriahen Tiglat-pileser bae bɛgyee Ijon, na Abel-beth-maaka, na Janoa, na Kedes, na Hazor, na Gilead, na Galilii, na Naftali asaase no nyinara; na ɔfaa hɔn ndɔmmum kɔr Asiria.
30. Na Ela ne ba Hosea paam Remalia ne ba Peka ne tsir do, na ɔbɔɔ no kum no, na odzii hen wɔ n'ananmu, wɔ Uzia ne ba Jotam n'afe a otsia eduonu no mu.
31. Afei Peka no ho nsɛm nkaa no, na dza ɔyɛe nyinara, hwɛ, wɔakyerɛw no wɔ Israel ahemfo hɔn Mbermunsɛm nwoma no mu.
32. Israelhen Peka, Remalia ne ba no, n'afe a otsia ebien no mu na Judahen Uzia ne ba Jotam hyɛɛ ase dzii hen.
33. Aber a ɔhyɛɛ ase dzii hen no na oedzi mfe eduonu enum; na odzii hen mfe duesia wɔ Jerusalɛm: na ne na ne dzin dze Jerusa, Zadok ne babaa a.
34. Na ɔyɛɛ dza ɔtsen wɔ EWURADZE enyiwa do: ɔyɛɛ dɛ dza n'egya Uzia yɛe no nyinara.
35. Naaso oennyiyi mbea sorɔnsorɔm no wɔ hɔ: ɔman no daa ho ara bɔɔ afɔr na wɔhyew eduhuam wɔ mbea sorɔnsorɔm no do. Ɔno na osii EWURADZE fi abotsen sor dze no.
36. Afei Jotam no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
37. Nda no mu na EWURADZE hyɛɛ ase dɛ ɔrosoma Siriahen Rezin, na Remalia ne ba Peka wɔ Juda do.
38. Na Jotam kɔr ne nsamankyir, na wosiee no kaa n'egyanom ho, wɔ n'egya David kurow mu: na ne babanyin Ahaz dzii hen wɔ n'ananmu.

## Tsir 16

1. Remalia ne ba Peka n'afe a otsia duesuon no mu na Judahen Jotam ne ba Ahaz hyɛɛ ase dzii hen.
2. Aber a Ahaz hyɛɛ ase dzii hen no na oedzi mfe eduonu; na odzii hen mfe duesia wɔ Jerusalɛm: na ɔannyɛ dza ɔtsen wɔ n'EWURADZE Nyankopɔn enyiwa do, dɛ mbrɛ n'egya David yɛe.
3. Mbom ɔnantseew Israel ahemfo kwan do, nyew, na ɔdze ne ba mpo bɔɔ ɔhyew afɔr, dɛ mbrɛ amanamamfo a EWURADZE tuu hɔn fii Israelmba enyim no hɔn atɔrmuadze tse.
4. Na ɔbɔɔ afɔr na ɔhyeew eduhuam wɔ mbea sorɔnsorɔm no do, na akoko do, na dua momon biara ase.
5. Nna Siriahen Rezin na Israelhen Peka, Remalia ne ba no fowee baa Jerusalɛm dɛ wɔrobɔko: na wɔkɔr Ahaz ntuae, na mbom woenntum enndzi no do nyim.
6. Aber no mu na Siriahen Rezin gyee Elat sanee maa Siria, na ɔpaam Jewfo no fii Elat: na Siriafo no baa Elat, na wɔtsenaa hɔ, dze bodu ndɛ da yi.
7. Nna Ahaz tuu abɔfo ma wɔkɔr Asiriahen Tiglat-pileser nkyɛn, dɛ, Meyɛ w'akowaa na wo ba: fow bra bɛgye me fi Siriahen, na Israelhen a wɔasoɛr mo do yi nsamu.
8. Na Ahaz faa dwetɛ na sika a wohun no wɔ EWURADZE ne fie, na ɔhen no ne fie akoradze mu, na ɔsomae ma wɔdze kɛmaa Asiriahen no dɛ ayɛyɛdze.
9. Na Asiriahen no tsiee no: na Asiriahen no sii mu kɔr Damaskɔs do, na ɔkɛgyee, na ɔfaa no mu nkorɔfo no ndɔmmum kɔr Kir, na okum Rezin.
10. Na ɔhen Ahaz sii mu kɔr Damaskɔs dɛ orikehyia Asiriahen Tiglat-pileser kwan, na ohun afɔrmbukyia no a ɔwɔ Damaskɔs no: na ɔhen Ahaz somae ma wɔdze afɔrmbukyia no su, na no nsusudo dɛ mbrɛ ne yɛbea nyinara tse, kɛmaa ɔsɔfo Uria.
11. Na ɔsɔfo Uria sii afɔrmbukyia: dɛ mbrɛ dza ɔhen Ahaz somae ma wɔdze fi Damaskɔs no tse no, dɛmara so na ɔsɔfo Uria yɛe dze tweɔɔn ɔba a ɔhen Ahaz fi Damaskɔs bae no.
12. Na aber a ɔhen no fi Damaskɔs bae na obohun afɔrmbukyia no, ɔtwee piin ho, na ɔbɔɔ do afɔr.
13. Na ɔhyeew ne hyew afɔr na n'edziban afɔr, na ohuee no nom afɔr, na ɔdze n'asomdwee afɔr bɔgyaa no petsee afɔrmbukyia no do.
14. Na boran afɔrmbukyia no a ɔwɔ EWURADZE enyim no, oyii fii ɔdan no enyim dze fii n'afɔrmbukyia no na EWURADZE ne dan no ntamu, na ɔdze kesii n'afɔrmbukyia no nkyɛn wɔ kwaamu afamu.
15. Na ɔhen Ahaz hyɛɛ ɔsɔfo Uria, dɛ, Afɔrmbukyia kɛse no do na hyew anapa hyew afɔr, na ewimbir edziban afɔr, na ɔhen ne hyew afɔr, na n'edziban afɔr, ka asaase yi do ɔman nyinara hɔn ɔhyew afɔr, na hɔn edziban afɔr, na hɔn nom afɔr ho; na fa ɔhyew afɔr bɔgyaa no nyinara petse do: na boran afɔrmbukyia no dze onsi hɔ mma me, ma memfa nhwehwɛ adze.
16. Dɛm na ɔsɔfo Uria yɛe, dɛ mbrɛ dza ɔhen Ahaz hyɛe no tse nyinara.
17. Na ɔhen Ahaz twitwaa ndaka no ne nhyehyɛmu no, na oyiyii eguarsɛn bo fii do; na oyii po no fii boran anantwi no a wɔwɔ n'ase no do, na ɔdze kesii abosɛwee bi do.
18. Na ɔhen no nsumaa kwan a wɔyɛɛ no ɔdan no mu no, na ɔhen no n'ahɛnee a ɔwɔ guado no, ɔdanee kɔr EWURADZE ne fi no nkyɛn, osian Asiriahen no ntsi.
19. Afei Ahaz no ho nsɛm nkaa no, dza ɔyɛe no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
20. Na Ahaz kɔr ne nsamankyir, na wosiee no kaa n'egyanom ho wɔ David kurow mu: na ne babanyin Hezekia dzii hen wɔ n'ananmu.

## Tsir 17

1. Judahen Ahaz n'afe a otsia duebien no mu na Ela ne ba Hosea hyɛɛ ase dzii Israel do hen wɔ Samaria, na odzii hen mfe akron.
2. Na ɔyɛɛ dza omuo wɔ EWURADZE enyi do, naaso nna ɔnntse dɛ Israel ahemfo a wodzii n'enyim kan no.
3. Ɔno na Asiriahen Salmanesar fowee baa no do; na Hosea bɛyɛɛ n'akowaa, na ɔdze ayɛyɛdze brɛɛ no.
4. Na Asiriahen no hun tsirdo apam wɔ Hosea mu; osiandɛ ɔasoma abɔfo ma wɔakɔ Egypthen So nkyɛn, na ɔammfa ayɛyɛdze annkɛma Asiriahen no, dɛ mbrɛ nkyɛ ɔyɛ no afrenhyia afrenhyia no: dɛm ntsi Asiriahen kyeer no, na ɔkyekyeer no kɔtoo efiadze.
5. Nna Asiriahen no fowee bae bɛfaa asaase no nyinara do, na osii mu kɔr Samaria, na okotuaa no mfe ebiasa.
6. Hosea n'afe a otsia akron no mu, na Asiriahen no faa Samaria, na ɔdze Israelmba no kɔr Asiria, na ɔdze hɔn koguu Hala, na Habor, Gozan esutsen ho, na Mediafo nkurow mu.
7. Na ɔbaa dɛm, osiandɛ Israelmba ayɛ bɔn etsia EWURADZE hɔn Nyankopɔn a oyii hɔn fii Egypt asaase do, wɔ Egypthen Farao ne nsaadze bae no, na woekosuro enyame fofor,
2KI.17.8, na wɔanantsew amanaman a EWURADZE tuu hɔn fii Israelmba enyim no hɔn ahyɛdze do, na Israel ahemfo dza wɔyɛe no mu.
9. Na Israelmba no nam no nsumaa mu yɛɛ ndzɛmba a ɔnntsen tsiaa EWURADZE hɔn Nyankopɔn, na wosisii mbea sorɔnsorɔm wɔ hɔn nkurow nyinara mu maa hɔnho, ofi aweɔmfo abantsentsen do kodu kurow a wɔagye ho ban do.
10. Na wosisii edum na Aserim wɔ koko tsentsen biara do, na dua momon biara ase;
11. na hɔ na wɔhyeew eduhuam wɔ mbea sorɔnsorɔm no nyinara do dɛ mbrɛ amanaman a EWURADZE tutuu hɔn fii hɔn enyim no yɛe; na wɔyɛɛ ndzɛmba fun dze yii EWURADZE ebufuw:
12. na wɔsoom abosom a EWURADZE aka hɔn ho asɛm dɛ, Mma hom nnyɛ dɛm adze yi no.
13. Naaso EWURADZE nam nkɔnhyɛfo nyinara, na adzehufo nyinara abaw do bɔɔ Israel na Juda kɔkɔ, dɛ, Hom nsan mfi hom akwan bɔn ho, na wondzi me mbransɛm na m'ahyɛdze do, dɛ mbra a mehyɛɛ hom egyanom no nyinara a menam mo nkowaa nkɔnhyɛfo no abaw do mosomae ma wɔdze brɛɛ hom no tse.
14. Naaso wɔammpɛ dɛ wotsie, mbom wɔyɛɛ asoɔdzen mbordo, dɛ mbrɛ hɔn egyanom a wɔanngye EWURADZE hɔn Nyankopɔn enndzi no yɛe.
15. Na wɔpoow n'ahyɛdze, na n'ahyɛmu a ɔnye hɔn egyanom dzii no, na ne kɔkɔ a ɔbɔɔ hɔn no; na wokedzii egyangyandze ekyir yɛɛ gyan, na wokedzii amanaman a wɔabɔ hɔn ho aprɔw no a EWURADZE ahyɛ hɔn wɔ hɔn ho dɛ mma wɔnnyɛ dɛ hɔn no ekyir.
16. Na wɔpoow EWURADZE hɔn Nyankopɔn ne mbrasɛm nyinara, na wɔyɛɛ ehonyi a woegu, mekyerɛ anantwimba ebien, na wɔyɛɛ Asera, na wɔsɔɔr wimu ndzɛmba nyinara, na wɔsoom Baal.
17. Na wɔhyeew hɔn mbabanyin na hɔn mbabaa bɔɔ afɔr, na wɔdze adzehwehwɛ na nkaberkyer dzii dwuma, na wɔtɔɔn hɔnho dɛ wɔbɛyɛ dza omuo wɔ EWURADZE enyi do, dze eyi no ebufuw.
18. Dɛm ntsi EWURADZE no bo fuuw Israel dodoodow, na oyii hɔn fii n'enyi do: obiara annka gyedɛ Juda ebusuakuw nko.
19. Na Juda so mpo enndzi EWURADZE hɔn Nyankopɔn ne mbrasɛm do, na wɔnantseew Israel ahyɛdze a wɔyɛe no mu.
20. Na EWURADZE poow Israel asefo nyinara, na ohiahiaa hɔn ho, na oyii hɔn hyɛɛ asɛɛfo nsa, kodur dɛ ɔtoow hɔn fii n'enyi do gui.
21. Na ɔtseew Israel fii David fi ho; na wɔhyɛɛ Nebat ne ba Jeroboam hen: na Jeroboam twee Israel fii EWURADZE n'ekyir dzi, na ɔmaa wɔyɛɛ bɔn kɛse.
22. Na Israelmba nantseew Jeroboam no bɔn a ɔyɛe nyinara mu; na woemmfi ho;
23. kodur dɛ EWURADZE yii Israel fii n'enyi do, dɛ mbrɛ ɔnam no nkowaa nkɔnhyɛfo no nyinara abaw do kae no. Nna wɔfaa Israel fii hɔnankasa hɔn asaase do kɔr Asiria, dze bodu ndɛ da yi.
24. Na Asiriahen no kɛfaa nyimpa fii Babilɔn, na Kutha, na Ava, na Hamat na Sefarvaim bae, na ɔdze hɔn boguu Samaria nkurow mu hyɛɛ Israelmba no ananmu: na wɔfaa Samaria, na wɔtsenatsenaa no nkurow no mu.
25. Na ɔbaa dɛ hɔn hɔ ntsenae n'ahyɛse no mu no, woennsuro EWURADZE: dɛm ntsi EWURADZE somaa ngyata wɔ hɔn mu a wokunkum hɔn mu binom.
26. Dɛm ntsi wɔkaa kyerɛɛ Asiriahen no, dɛ, Amanaman a eyiyi na edze hɔn ebogu Samaria nkurow mu yi, wonnyim asaase no do Nyankopɔn n'amambra: dɛm ntsi ɔasoma ngyata wɔ hɔn mu, na, hwɛ, worukuku hɔn, osiandɛ wonnyim asaase no do Nyankopɔn n'amambra.
27. Nna Asiriahen no hyɛɛ dɛ, Hom mfa asɔfo a hom dze hɔn fi hɔ bae no mu baako nkɔ hɔ; na hom mma wɔnkɔ nkɛtsena hɔ, na ɔnkyerɛkyerɛ hɔn asaase no do Nyankopɔn n'amambra.
28. Nna asɔfo no a wɔdze hɔn fi Samaria bae no mu baako bae bɛtsenaa Bɛtɛl, na ɔkyerɛkyerɛɛ hɔn mbrɛ wonsi na wɔnsɔr EWURADZE.
29. Naaso ɔman biara yeyɛɛ hɔnankasa hɔn enyame, na wɔdze hɔn sisii mbea sorɔnsorɔm do adan a Samariafo yeyɛe no mu, ɔman biara wɔ hɔn nkurow a wɔtse mu no mu.
30. Na Babilɔnfo no yɛɛ Sukɔt-benot, na Kutfo no yɛɛ Nergal, na Hamatfo no yɛɛ Ashima,
2KI.17.31, na Avafo no yɛɛ Nibhaz na Tartak, na Sefarvaimfo hyehyeew hɔn mba wɔ gya mu dze maa Adrammelek na Anammelek, Sefarvaim enyame no.
32. Nna wɔsɔɔr EWURADZE, na wɔdze hɔn ara hɔn mu bi hyehyɛɛ mbea sorɔnsorɔm do asɔfo a wɔbɔɔ afɔr maa hɔn wɔ mbea sorɔnsorɔm no do adan no mu maa hɔnho.
33. Wɔsɔɔr EWURADZE, naaso wɔsoom hɔnankasa hɔn enyame, dɛ mbrɛ amanaman a wɔfaa hɔn fii hɔn mu bae no hɔn amambra tse.
34. Ɔdze bodu ndɛ da yi ara wɔyɛ nkan no ndzeyɛɛ no: wɔnnsuro EWURADZE, nkyii so wɔnnyɛ dɛ mbrɛ ahyɛdze, anaa mbra no anaa mbrasɛm a EWURADZE hyɛɛ Jakob a ɔtoo no dzin Israel no ne mba no tse no;
35. hɔn na EWURADZE nye hɔn dzii ahyɛmu, na ɔbraa hɔn, dɛ, Mma hom nnsuro enyame fofor, nkyii so hom mmbɔ hom mu adze mma hɔn, na wɔnnsom hɔn, na wɔmmbɔ afɔr mma hɔn:
36. mbom EWURADZE a ɔdze tum kɛse na abasa a wɔatserɛw mu yii hom fii Egypt asaase do bae no, ɔno na hom nsuro no, na ɔno na hom mbɔ hom mu adze mma no, na ɔno na hom mbɔ no afɔr:
37. na ahyɛdze na mbra na mbrasɛm a ɔkyerɛwee maa hom no, hom ndwen do nyɛ no daapem; na mma hom nnsɔr enyame fofor:
38. na ahyɛmu a menye hom edzi no mma hom werɛ mmfir; nkyii so mma hom nnsuro enyame fofor:
39. mbom hom EWURADZE Nyankopɔn na hom nsuro no; na ɔno na obeyi hom efi hom atamfo nyinara nsamu.
40. Naaso woenntsie, na mbom wɔyɛɛ dɛ mbrɛ nkan no hɔn amambra tse no ara.
41. Nna amanaman yi sɔɔr EWURADZE, naaso wɔsoom hɔn ehonyi a woesian no; hɔn mba so, na hɔn mba so mba, dɛ mbrɛ hɔn egyanom yɛe no, dɛmara so na wɔayɛ dze ebodu ndɛ da yi.

## Tsir 18

1. Afei ɔbaa dɛ Israelhen Hosea, Ela ne ba no n'afe a otsia ebiasa no mu no, nna Judahen Ahaz ne ba Hezekia hyɛɛ ase dzii hen.
2. Aber a ɔhyɛɛ ase dɛ oridzi hen no nna oedzi mfe eduonu enum; na odzii hen mfe eduonu akron wɔ Jerusalɛm: na ne na ne dzin dze Abi, Zekaria ne babaa a.
3. Na ɔyɛɛ dza ɔtsen wɔ EWURADZE enyiwa do, dɛ mbrɛ dza n'egya David yɛe no tse nyinara.
4. Ɔno na oyiyii mbea sorɔnsorɔm, na obubuu edum no, na otwitwaa Asera no gui: na obubuu boran abowatsena a Moses yɛe no mu esinesin; osiandɛ ɔdze bodu nda no mu no nna Israelmba hyew eduhuam ma no; nna wɔfrɛ no Nehusitan.
5. Ɔdze no werɛ hyɛɛ EWURADZE, Israel Nyankopɔn no mu; ma n'ekyir obiara nntse dɛ ɔno wɔ Juda ahemfo nyinara mu, nkyii so wɔ hɔn a wodzii n'enyim no mu.
6. Osiandɛ ɔdze noho bataa EWURADZE ho, oenngyaa n'ekyir dzi, mbom odzii ne mbrasɛm a ɔnoara EWURADZE hyɛɛ Moses no do.
7. Na EWURADZE dzii n'ekyir; beebiara a ofiir edzi kɔree no ɔyɛɛ prɔmprɔm: na ɔtseew etua wɔ Asiriahen no do, na ɔannsom no.
8. Ɔno na okunkum Filistiafo no kodur Gaza na n'ahe do, ofi aweɔmfo abantsentsen ho dze kodu kurow a wɔagye no ban no do.
9. Na ɔbaa dɛ ɔhen Hezekia n'afe a otsia anan no a ɔyɛ Israelhen Hosea, Ela ne ba no n'afe a otsia esuon no mu no, na Asiriahen Salmanesar fowee baa Samaria do, na obotuu hyɛɛ no do.
10. Na mfe ebiasa n'ewiei no nna wɔgyee: mekyerɛ Hezekia n'afe a otsia esia no a ɔyɛ Israelhen Hosea n'afe a otsia akron no mu no, nna wɔgyee Samaria fae.
11. Na Asiriahen no faa Israel kɔr Asiria, na ɔdze hɔn koguu Hala, na Habor, esutsen Gozan ho, na Mediafo nkurow mu:
12. osiandɛ woenntsie hɔn EWURADZE Nyankopɔn ne ndze, mbom wɔtoo n'ahyɛmu, mekyerɛ dza EWURADZE n'akowaa Moses hyɛe no nyinara, na wɔammpɛ dɛ wotsie, na eso wɔaayɛ.
13. Afei ɔhen Hezekia n'afe a otsia duanan no mu no na Asiriahen Senakerib fowee baa Juda nkurow a wɔagyegye ho ban no nyinara do, na ɔbɛgyee fae.
14. Na Judahen Hezekia somae ma wɔkɔr Asiriahen no hɔ wɔ Lakis, dɛ, Mayɛ bɔn; san fi mo do: dza edze bɔto mo do no mobɔsoa. Na Asiriahen no twae maa Judahen Hezekia dɛ ontua dwetɛ  talent   ahaasa na sika  talent   eduasa.
15. Na Hezekia dze dwetɛ a wohun no wɔ EWURADZE ne fie nyinara maa no.
16. Aber no mu na Hezekia twitwaa EWURADZE n'asɔrfi no mbobow ho, na edum a Judahen Hezekia duraduraa ho no, no ho sika, na ɔdze maa Asiriahen no.
17. Na Asiriahen no somaa Tartan na Rab-saris na Rabsake ma wofi Lakis nye dɔm kɛsenara kɔr ɔhen Hezekia nkyɛn wɔ Jerusalɛm. Na wɔfowee baa Jerusalɛm. Na aber a wɔfowee bae no, wobegyinaa etsifi nsutaae a ɔwɔ ɔtanhofo haban no ne tsempɔn do, nsuka ho.
18. Na aber a wokehyiia ɔhen no, nna Hilkia ne ba Eliakim a ɔhwɛ fidua no do no, ɔkyerɛwfo Sebna, na Asaf ne ba ɔsɛnkaafo Joa, fiir edzi baa hɔn nkyɛn.
19. Na Rabsake see hɔn dɛ, Afei hom nka nkyerɛ Hezekia dɛ, Mbrɛ ɔhen kɛse, Asiriahen no se nye yi, Awerɛhyɛmu bɛn nye iyi a edze wo werɛ ahyɛ mu yi?
20. Ɔwo eka dze na ɔyɛ nsɛnhun, Dɛ ɔsa ho egyinatu na ahoɔdzen wɔ wo hɔ. Afei woana na etwer no, ma atsew mo do etua yi?
21. Afei, hwɛ, ɔwo etwer Egypt a, ɔtse dɛ ndzɛmbir a ebu yi no poma do, ɔno no do na nyimpa bi twer a, ɔwɔ ne nsamu, na ohwira mu: mbrɛ Egypthen Farao tse dze ma hɔn a wɔtwer no nyinara nye no.
22. Na sɛ hom se me dɛ, Yɛtwer EWURADZE hɛn Nyankopɔn a: ana nnyɛ ɔno na Hezekia eyiyi ne mbea sorɔnsorɔm na n'afɔrmbukyia, na ɔase Juda na Jerusalɛm dɛ, Afɔrmbukyia yi enyim wɔ Jerusalɛm na hom nsɔr no?
23. Dɛm ntsi afei, meserɛ wo, enye mo wura Asiriahen no nkyiakyia, na memma wo mpɔnkɔ mpemebien, kyerɛ dɛ w'afamu ibotum ama nyimpa atsenatsena hɔn do a.
24. Na ibodua dɛn na etum adan mo wura no nkowaa nketseaba mu ɔsafohen kor n'enyi, na osian ntseaseanam na mpɔnkɔdofo ntsi, edze woho akɔtwer Egypt?
25. Ana edween dɛ mekwetsir EWURADZE na maba bea yi do dɛ merebɛsɛɛ no? EWURADZE na ɔsee me dɛ, Fow kɔ asaase yi do, na kɛsɛɛ no.
26. Na Hilkia ne ba Eliakim, na Sebna, na Joa, see Rabsake dɛ, Meserɛ wo, kasa kyerɛ wo nkowaa wɔ Siria kasa mu; na yɛtse: na mma nnye hɛn nnkasa wɔ Judafo kasaa mu, wɔ nkorɔfo a wɔwɔ fasu do no asomu.
27. Na Rabsake see hɔn dɛ, Ana mo wura somaa me dɛ membɛka asɛm yi nkyerɛ wo wura, na ɔwo a? Ana nnyɛ mbarimba a wɔtsetse fasu do no nkyɛn na ɔsomaa me bi a, hɔn a hɔn so wobedzi hɔnankasa hɔn egyanan, na wɔanom hɔnankasa hɔn ase nsu dɛ homara no?
28. Nna Rabsake gyinae, na ɔdze ndze kɛse tseaa mu wɔ Judafo kasaa mu, na ɔkaa dɛ, Hom ntsie ɔhen kɛse no, Asiriahen no, n'asɛm.
29. Mbrɛ ɔhen se nye yi, Mma hom mma Hezekia ndaadaa hom; na orunntum nngye hom mmfi ne nsamu:
30. nkyii so mma mma Hezekia mma hom nntwer EWURADZE, dɛ, ɔgye na EWURADZE bɛgye hom, na wɔremmfa kurow yi nnhyɛ Asiriahen nsa.
31. Mma hom nntsie Hezekia: na mbrɛ Asiriahen no se nye yi, Hom nye me ndzi no hom abodweesɛm mu; na hom mfir edzi mbra me nkyɛn; na hom mu obiara ndzi no wenyindua, na n'adɔmbadua do bi, na hom mu obiara nnom nankasa no bura mu nsu;
32. nkodu dɛ mebɛba m'abɛfa hom akɔ asaase a ɔtse dɛ homankasa hom asaase yi do, eburow na nsa asaase, edziban na wenyin nture asaase, ngodua na ewo asaase, ma hom aatsena ase, na hom eennwu: na mma hom nntsie Hezekia, aber a ɔredaadaa hom, dɛ, EWURADZE bɛgye hom no.
33. Ana amanaman enyame no mu biara agye n'asaase efi Asiriahen nsamu pɛn?
34. Hamat na Arpad enyame no wɔwɔ henfa? Sefarvaim, Hena, na Iva enyame no wɔwɔ henfa? Ana wɔagye Samaria efi me nsamu a?
35. Amanaman enyame nyinara mu woananom na wɔagye hɔn man efi me nsamu, ma EWURADZE rebɛgye Jerusalɛm efi me nsamu yi?
36. Na ɔman no kaa hɔn ano too mu, na woemmbua no asɛm biara: osiandɛ ɔhen no ne mbrasɛm nye dɛ, Mma wommbua no.
37. Nna Hilkia ne ba Eliakim a ɔhwɛ fidua no do no, na ɔkyerɛwfo Sebna, na Asaf ne ba ɔsɛnkaafo Joa, dze hɔn ntar a wɔatsetsew mu baa Hezekia nkyɛn, na wɔbɛkaa Rabsake ne nsɛm no kyerɛɛ no.

## Tsir 19

1. Na ɔbaa dɛ, aber a ɔhen Hezekia tsee no, nna ɔtsetseew ne ntar mu, na ɔdze eyitam kataa no do, na osii mu kɔr EWURADZE ne fie.
2. Na ɔsomaa Eliakim a ɔhwɛ fidua no do no, na ɔkyerɛwfo Sebna, na asɔfo no mu mpanyin no, a nna wɔdze eyitam akatakata hɔn do no, ma wɔkɔr Amoz ne ba nkɔnhyɛnyi Isaia nkyɛn.
3. Na wɔsee no dɛ, Mbrɛ Hezekia se nye yi, Ndɛ da yi ɔyɛ ɔfona, na nkaenyim, na ebufuw da: osiandɛ mbaa edu akoe mu, na ahoɔdzen nnyi hɔ a wɔdze bɔwo.
4. Annyɛ a w'EWURADZE Nyankopɔn bɛtse Rabsake a no wura Asiriahen no asoma no dɛ ɔmbɔsopa tseasefo Nyankopɔn no, ne nsɛm no nyinara, na ɔaka n'enyim wɔ nsɛm a w'EWURADZE Nyankopɔn atse no ntsi: dɛm ntsi ma wo mpaabɔ do ma nkaa a wɔaka no.
5. Nna ɔhen Hezekia no nkowaa no baa Isaia nkyɛn.
6. Na Isaia see hɔn dɛ, Mbrɛ hom nka nkyerɛ hom wura nye yi, Mbrɛ EWURADZE se nye yi, Mma nnsuro asɛm a atse no a Asiriahen no nkowaa dze abɛyeyaw me no.
7. Hwɛ, medze sunsum bi mebɛhyɛ no mu, na ɔbɛtse atsesɛm bi, na ɔasan akɔ nankasa n'asaase do; na mebɛma ɔatɔ wɔ afona ano wɔ nankasa n'asaase do.
8. Nna Rabsake sanee, na okohun dɛ Asiriahen reyɛ Libna do sa: osiandɛ ɔatse dɛ oetu efi Lakis.
9. Na aber a ɔtsee dɛ wɔreka no wɔ Etiopiahen Tirhaka ho dɛ, Hwɛ, oefir edzi dɛ ɔnye wo robɔko no: ɔsomaa abɔfo bio ma wɔkɔr Hezekia nkyɛn, dɛ,
2KI.19.10, Mbrɛ hom nkɛka nkyerɛ Judahen Hezekia nye yi, dɛ, Mma mma wo Nyankopɔn a edze wo werɛ etwer no no nndaadaa wo, dɛ, Wɔremmfa Jerusalɛm nnhyɛ Asiriahen nsa.
11. Hwɛ, ɔwoara atse dza Asiria ahemfo dze ayɛ asaase nyinara, dɛ wɔasɛɛ hɔn pasapasa: na ɔwo na wɔbɛgye wo anaa?
12. Ana amanaman a m'egyanom asɛɛ hɔn, mekyerɛ, Gozan, Haran, Rezef, na Eden mba a wɔwɔ Telasar no, hɔn enyame no gyee hɔn anaa?
13. Henfa na Hamathen, Arpadhen, na Sefarvaim kurow, na Hena, na Ivahen no wɔ?
14. Na Hezekia gyee nwoma no wɔ abɔfo no nsamu, na ɔkenkanee: na Hezekia sii mu kɔr EWURADZE fie, na ɔkɛtsɛɛw mu wɔ EWURADZE enyim.
15. Na Hezekia bɔɔ mpaa wɔ EWURADZE enyim, see dɛ, EWURADZE, Israel Nyankopɔn a etse do, ɔwo nkotoo ara nye asaase do ahendzi nyinara do Nyankopɔn; ɔwo na ayɛ ɔsor na asaase.
16. EWURADZE e, brɛ w'aso adze, na tsie; EWURADZE e, bue w'enyiwa, na hwɛ; na tsie Senakerib ne nsɛm a ɔdze asoma dɛ wɔmfa mbɔsopa tseasefo Nyankopɔn no.
17. Nokwar nye yi, Ao, EWURADZE, Asiria ahemfo asɛɛ amanaman na hɔn asaase,
2KI.19.18, na wɔatotow hɔn enyame egu ogya mu: osiandɛ wɔnnyɛ enyame, na nyimpa nsaano edwuma a, dua na abo; dɛm ntsi na wɔasɛɛ hɔn.
19. Dɛm ntsi afei, hɛn EWURADZE Nyankopɔn e, mototɔ meserɛ wo, gye hɛn fi ne nsamu, ma asaase do ahenman nyinara nhu dɛ ɔwo nye EWURADZE Nyankopɔn, mekyerɛ ɔwoara nkotoo.
20. Nna Amoz ne ba Isaia somae ma wɔkɔr Hezekia nkyɛn dɛ, Mbrɛ EWURADZE, Israel Nyankopɔn se nye yi, Susuampa dɛ abɔ me mpaa wɔ Asiriahen Senakerib ho ntsi, metsie wo.
21. Iyi nye asɛm a EWURADZE aka wɔ no ho: Ɔbaabun Zion babaa no ebu wo enyimtsia esi wo atwetwe; na Jerusalɛm babaa no awosow ne tsir wɔ wo do.
22. Woana na asopa no na ayeyaw no, na woana do na ama wo ndze do na w'enyiwa do wɔ sor etsia no? Ana nnyɛ Israel Krɔnkrɔnnyi no bi a?
23. Ɔwo nam w'abɔfoe do asopa EWURADZE, na ase dɛ, Medze me ntseaseanam dodow no mobɔfow na maba mbepɔw etsifi, makɔ Lebanon mu nohonoho ara; na mubotwitwa ne nkyindur atsentsen, na no kupresi ndua a wɔapa no megu: na makɛhɛn n'etsiwatsiwa mu asoɛe, ne habanber kwaa no mu.
24. Emi na metutu mbura na manom amanandze nsu, na medze m'ananadze awew Egypt esutsen nyinara.
25. Ana enntsee dɛ mahyehyɛ no dadaada, na mifi tsetseberdo na mehyehyɛe? Afei na mebɛma aba mu dɛ, ɔwo esɛɛ nkurow a wɔagyegye ho ban na ema wɔdandan ekurofo ekuwekuw.
26. Na ɔnam dɛ ekuromfo no hɔn tum suar ntsi, hɔn akoma tui na hɔn enyim guu ase; wɔtse dɛ haban mu efuw, na haban momon, dɛ adantsifi efuw, na eburow a ɔahyew ansaana orutu mpon.
27. Na minyim w'asetsena, wo mfiredzii, na wo mbamu, na wo dam a ebɔ wɔ mo do no.
28. Osian wo dam a ebɔ wɔ mo do, na w'enyimenamsɛm a afow ebodu m'asomu ntsi, medze nkwaba mebɛhyɛ wo hwen mu, na medze menyiamfrɛ mato w'ano, na mebɛsan wo ekyir afa ɔkwan a enam do bae noara do.
29. Na iyi bɛyɛ wo asɛnkyerɛdze: afe yi mu hom bedzi dza noara efifir, na afe a otsia ebien no mu dza obefir noara mu epue; na afe a otsia ebiasa no mu no hom ndua, na wombu, na wɔntsetsɛw wenyin nture, na wondzi mu aba.
30. Na Juda ofi mu nkaa a woefi nsa no wɔbɛgye ndwow akɔ famu bio, na wɔasow aba akɔ sor.
31. Osiandɛ Jerusalɛm ne nkaase bi befir edzi efi, na hɔn a wobefi nsa so efi bepɔw Zion do; EWURADZE no mbɔdzembɔ na ɔbɛyɛ iyi.
32. Dɛm ntsi mbrɛ EWURADZE ka no wɔ Asiriahen ho nye yi, Ɔremmba kurow yi mu, na ɔronntow hɔ egyen menaba so, nkyii so ɔremmfa kyɛm mmba n'enyim, na eso ɔronnhɔr pempe wɔ no do.
33. Ɔkwan a ɔnam do bae no, ɔnoara so na ɔnam do bɛsan akɔ, na ɔremmba kurow yi mu, EWURADZE na ɔse.
34. Na mebɛper kurow yi na magye no nkwa, wɔ mankasa me ntsi, na m'akowaa David ntsi.
35. Na ɔbaa dɛ anadwe no ara, EWURADZE no bɔfoe fiir edzi kokunkum Asiriafo nseraban do nyimpa mpemɔha eduowɔtwe enum: na aber a nyimpa soɛɛr anapaatu no, nna, hwɛ, hɔn nyinara ayɛ ewufo.
36. Nna Asiriahen Senakerib fii hɔ, sii mu sanee, na ɔkɛtsenaa Ninive.
37. Na ɔbaa dɛ, aber a ɔrosɔr wɔ ne nyame Nisrok fie no, nna ne mba Adrammelek na Sarezer dze afona kum no: na wofii nsa guanee kɔr Ararat asaase do. Na ne babanyin Esar-haddon dzii hen wɔ n'ananmu.

## Tsir 20

1. Nda no mu na Hezekia yaar owuyar. Na Amoz ne ba nkɔnhyɛnyi Isaia baa ne nkyɛn bɛsee no dɛ, Mbrɛ EWURADZE se nye yi, Siesie wo fie yie; na ibowu, na erenntsena ase.
2. Nna ɔdaan n'enyim kɔr ban ho, na ɔbɔɔ mpaa kyerɛɛ EWURADZE, dɛ,
2KI.20.3, Ao EWURADZE, mototɔ serɛ wo, afei kaa, mbrɛ mesi na manantsew w'enyim nokwar na akoma a odzi mu mu, na mayɛ dza oye wɔ w'enyi do. Na Hezekia suu pii.
4. Na ɔbaa dɛ, ansaana Isaia rifir edzi akɔ kurow no ne finimfin afamu no, EWURADZE n'asɛm baa ne nkyɛn, dɛ,
2KI.20.5, San bio, na kɛse me man do ɔpanyin Hezekia dɛ, Mbrɛ EWURADZE, w'egya David ne Nyankopɔn no, se nye yi, Matse wo mpaabɔ, mehu wo nyinsuwa: hwɛ, mebɛsa wo yarba: da a otsia ebiasa no ebɔsoɛr akɔ EWURADZE ne fie.
6. Na medze mfe duenum mubogu wo nda do; na mebɛgye ɔwo na kurow yi efi Asiriahen no nsamu; na mobɔbɔ kurow yi ho ban wɔ mankasa me ntsi, na m'akowaa David ntsi.
7. Na Isaia see dɛ, Hom mfa adɔmba tɔw mbra. Na wɔfae dze bɔtoo pɔmpɔ no do, ama ɔaabɔ esu.
8. Na Hezekia see Isaia dɛ, Ebɛnadze bɛyɛ asɛnkyerɛdze dɛ EWURADZE bɛsa me yarba, na dɛ mobɔkɔ EWURADZE ne fie da a otsia ebiasa no?
9. Na Isaia see dɛ, Iyi nyɛ asɛnkyerɛdze a ofi EWURADZE hɔ mma wo, dɛ EWURADZE bɛyɛ adze a ɔaka no: ana sunsuma nkɔ enyim ntwerba du, anaa ɔnsan ekyir ntwerba du?
10. Na Hezekia buaa dɛ, Ɔyɛ har ma sunsuma dɛ ɔpem adze ntwerba du: dabida, mbom ma sunsuma nsan ekyir afamu ntwerba du.
11. Na nkɔnhyɛnyi Isaia tseaa mu frɛɛ EWURADZE: na ɔmaa sunsuma no baa ekyir afamu ntwerba du, wɔ Ahaz n'ewiadɔn do ntwerba a oesian dada no do.
12. Aber no mu no, Babilɔnhen Berodak-baladan, Baladan ne ba no, tsee dɛ Hezekia yaree, na ɔsomae ma wɔdze nwoma na ayɛyɛdze kɛmaa Hezekia.
13. Na Hezekia tsiee hɔn, na ɔkyerɛɛ hɔn ne ndzɛmba a ɔsom bo da no nyinara, dwetɛ, na sika, na nduhuam na ngo a ɔsom bo, na n'akodze dan, na dza wohun no wɔ n'akoradze nyinara mu: biribi nnyi ne fie, na n'ahenman mu so a Hezekia ammfa annkyerɛ hɔn.
14. Nna nkɔnhyɛnyi Isaia baa ɔhen Hezekia nkyɛn, na ɔsee no dɛ, Mbarimba yi se dɛn? Na wofi hen baa wo nkyɛn? Na Hezekia see dɛ, Wofi ekyirekyir ɔman bi mu bae, mekyerɛ Babilɔn a.
15. Na ɔsee dɛ, Ebɛnadze na woehu wɔ wo fie? Na Hezekia buaa dɛ, Dza ɔwɔ me fie nyinara woehu: biribi nnyi m'akoradze mu a mammfa annkyerɛ hɔn.
16. Na Isaia see Hezekia dɛ, Tsie EWURADZE n'asɛm.
17. Hwɛ, nda reba a dza ɔwɔ wo fie nyinara, na dza w'egyanom akora dze ebodu ndɛ da yi, wɔbɔsoa akɔ Babilɔn: biribiara rennka, EWURADZE na ɔse.
18. Na woara wo mba a wofi wo mu no mpo, wɔbɛfa hɔn mu binom so akɔ; na wɔakɛyɛ Babilɔnhen no n'ahemfie asaa.
19. Nna Hezekia see Isaia dɛ, EWURADZE n'asɛm a aka no oye. Osiandɛ ɔkaa no ne tsirmu dɛ, Susuampaara dɛ asomdwee na nokwar bɛba me nda mu a?
20. Afei Hezekia no ho nsɛm nkaa no, na ne mbanyinndam nyinara, na mbrɛ osii yɛɛ nsutaae, na nsuka, na ɔdze nsu baa kurow no mu no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
21. Na Hezekia kɔr ne nsamankyir: na ne babanyin Manaasɛ dzii hen wɔ n'ananmu.

## Tsir 21

1. Aber a Manaasɛ hyɛɛ ase dɛ oridzi hen no na oedzi mfe duebien, na odzii hen mfe eduonum enum wɔ Jerusalɛm: na ne na ne dzin dze Hefzi-ba.
2. Na ɔyɛɛ dza omuo wɔ EWURADZE enyi do, dɛ mbrɛ wiadzefo a EWURADZE tuu hɔn fii Israelmba enyim no hɔn ndzeyɛɛ no tse.
3. Osiandɛ osii mbea sorɔnsorɔm a n'egya Hezekia sɛɛ no no bio; na osisii afɔrmbukyia dze maa Baal, na ɔyɛɛ Asera, dɛ mbrɛ Israelhen Ahab yɛe no, na ɔsɔɔr wimu ndzɛmba nyinara, na ɔsoom hɔn.
4. Na osisii afɔrmbukyia wɔ EWURADZE fie a EWURADZE kaa ho asɛm dɛ, Jerusalɛm na medze me dzin mobɔto hɔ no mu.
5. Na osisii afɔrmbukyia dze memaa wimu ndzɛmba no nyinara wɔ EWURADZE fie abangua ebien no do.
6. Na ɔhyeew ne babanyin bɔɔ afɔr, na ɔyɛɛ akɔmfodze, na ɔkyeer nkaber, na ɔnye asamamfrɛfo, na abayifo yɛe: ɔbɔɔ mbusu pii wɔ EWURADZE enyi do dze yii no ebufuw.
7. Na ɔdze Asera ne siaan honyi a ɔyɛe no, sii ofi no mu, ofi no a EWURADZE kaa ho asɛm kyerɛɛ David na ne ba Solomon dɛ, Ofi yi mu, na Jerusalɛm a masan mu meyi no wɔ Israel ebusuakuw ebusuakuw nyinara mu no mu na medze me dzin mobɔto daa no a:
8. nkyii so meremma Israel hɔn anan nntu mmfi asaase a medze memaa hɔn egyanom no do nkekyin bio; sɛ wɔrodwen do ara ayɛ dza medze ahyɛ hɔn no nyinara, na dɛ mbrɛ mbra a m'akowaa Moses dze hyɛɛ hɔn no nyinara tse dze a.
9. Naaso woenntsie: na Manaasɛ daadaa hɔn ma wɔyɛɛ dza omuo seen dza amanaman a EWURADZE sɛɛ hɔn wɔ Israelmba enyim no yɛe.
10. Na EWURADZE nam no nkowaa nkɔnhyɛfo no do kaa dɛ,
2KI.21.11, Osiandɛ Judahen Manaasɛ ayɛ ekyiwadze yi, na ɔayɛ bɔn asen dza Amorifo a wodzii n'enyim no yɛe nyinara, na ɔdze n'abosom ama Juda so ayɛ bɔn ntsi:
12. mbrɛ EWURADZE, Israel Nyankopɔn, se nye yi, Hwɛ, medze mbusu mereba Jerusalɛm na Juda do a obiara a ɔbɛtse no, n'aso ebien nyina mu bɛyɛ no weɔɔ.
13. Na mobɔtwe Samaria esusuhoma mu, na Ahab fie susudua promo mu maba Jerusalɛm do: na mebɛpepa Jerusalɛm mu dɛ mbrɛ nyimpa pepa nkwansɛn mu, ɔpepa na ɔdan no butuw.
14. Na mubopuw m'egyapadze nkaa no, na meyi hɔn ahyɛ hɔn atamfo nsa; na wɔabɛyɛ afonam na asadze ama hɔn atamfo nyinara;
15. osiandɛ wɔayɛ dza omuo wɔ m'enyi do, na woeyi me ebufuw araa ofitsi da a hɔn egyanom fi Egypt bae, dze bodu ndɛ da yi mpo.
16. Nkyii so Manaasɛ kaa bɔgya a odzi bem piigyan gui, araa dze kodur dɛ ɔhyɛɛ Jerusalɛm ma fi ano kor kɛpeem kor so; ɔsor no bɔn a ɔdze maa Juda so fomee, dɛ wɔyɛɛ dza omuo wɔ EWURADZE enyi do no.
17. Afei Manaasɛ no ho nsɛm nkaa no, na dza ɔyɛe nyinara, na no bɔn a ɔyɛe no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
18. Na Manaasɛ kɔr ne nsamankyir, na wosiee no wɔ nankasa ne fie ture no mu, wɔ Uza no ture no mu: na ne babanyin Amon dzii hen wɔ n'ananmu.
19. Aber a Amon hyɛɛ ase dɛ oridzi hen no nna oedzi mfe eduonu ebien; na odzii hen mfe ebien wɔ Jerusalɛm: na ne na ne dzin Mesullemet, Haruz a ofi Jotba ne babaa a.
20. Na ɔyɛɛ dza omuo wɔ EWURADZE enyi do, dɛ mbrɛ n'egya Manaasɛ yɛe.
21. Na ɔnantseew ɔkwan a n'egya nantseew mu no nyinara mu, na ɔsoom abosom no a n'egya somee no, na ɔsɔɔr hɔn:
22. na ɔpoow EWURADZE, n'egyanom Nyankopɔn no, na ɔannantsew EWURADZE no kwan mu.
23. Na Amon no nkowaa paam ne tsir do, na wokum ɔhen no wɔ nankasa ne fie.
24. Na asaase no do nkorɔfo no kunkum hɔn a wɔpaam ɔhen Amon ne tsir do no nyinara; na asaase no do ɔman no hyɛɛ ne babanyin Josia ɔhen wɔ n'ananmu.
25. Afei Amon no ho nsɛm nkaa no, dza ɔyɛe no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
26. Na wosiee no wɔ n'asamandan no mu wɔ Uza no ture no mu: na ne babanyin Josia dzii hen wɔ n'ananmu.

## Tsir 22

1. Aber a Josia hyɛɛ ase dɛ oridzi hen no na oedzi mfe awɔtwe; na odzii hen mfe eduasa biako wɔ Jerusalɛm: na ne na ne dzin dze Jedida, Adaia a ofi Bozkat ne babaa a.
2. Na ɔyɛɛ dza ɔtsen wɔ EWURADZE n'enyiwa do, na ɔnantseew n'egya David no kwan nyinara mu, na ɔanndan ammfa nkyɛn annkɔ enyimfa anaa abankum.
3. Na ɔbaa dɛ ɔhen Josia n'afe a otsia duawɔtwe no mu no, nna ɔhen no somaa ɔkyerɛwfo Safan, Mesullam ne ba Azalia ne ba no, ma ɔkɔr EWURADZE ne fie, dɛ,
2KI.22.4, Fow kɔ ɔsɔfopanyin Hilkia nkyɛn, ma ombu sika a wɔdze ba EWURADZE fie a abowanoahwɛfo no aboa ano efi ɔman no hɔ no ano:
5. na ma wɔmfa nhyɛ edwumayɛfo a wɔhwɛ EWURADZE fie do no nsa: na ma wɔmfa mma edwumayɛfo a wɔwɔ EWURADZE fie no ma wɔmpempam ofi no n'agow no;
6. wɔmfa mma nduadwimfo, na adansifo, na abantofo: na wɔmfa ntotɔ ndua na abo a woetwa mfa mpempam ofi no.
7. Naaso wɔnnye hɔn emmbu sika a wɔdze hyɛɛ hɔn nsa no ho nkontaa; osiandɛ wɔyɛɛ no nokwar mu.
8. Na ɔsɔfopanyin Hilkia see ɔkyerɛwfo Safan dɛ, Mehu mbra nwoma no wɔ EWURADZE fie. Na Hilkia dze nwoma no maa Safan, na ɔkenkanee.
9. Na ɔkyerɛwfo Safan baa ɔhen no nkyɛn, na ɔdze asɛm brɛɛ ɔhen no bio, see dɛ, Wo nkowaa ehue sika no a wohun no ofi no mu no, na woeyi ahyɛ edwumayɛfo a wɔyɛ EWURADZE fi do ahwɛdofo no nsa.
10. Na ɔkyerɛwfo Safan kaa kyerɛɛ ɔhen no, dɛ, Ɔsɔfo Hilkia dze nwoma bi ama me. Na Safan kenkaan no wɔ ɔhen no enyim.
11. Na ɔbaa dɛ, aber a ɔhen no tsee mbra nwoma no mu nsɛm no, nna ɔtsetseew ne ntar mu.
12. Na ɔhen no hyɛɛ ɔsɔfo Hilkia, na Safan ne ba Ahikam, na Mikaia ne ba Akbor, na ɔkyerɛwfo Safan, na ɔhen n'akowaa Asaia, dɛ,
2KI.22.13, Hom nkɔ nkebisa EWURADZE mma emi, na ɔman no, na Juda nyinara, wɔ nwoma a woehu yi mu nsɛm no ho: na EWURADZE n'ebufuw a ɔadzɛw wɔ hɛn do no ɔso, osiandɛ hɛn egyanom enntsie nwoma yi mu nsɛm no, dɛ wɔbɛyɛ dɛ mbrɛ dza wɔakyerɛw no hɛn ho no nyinara tse.
14. Nna ɔsɔfo Hilkia, na Ahikam, na Akbor, na Safan, na Asaia, sii mu kɔr ɔbaa nkɔnhyɛnyi Hulda, ntardohwɛfo Sallum, Tikeva ba no, Harhas ba no, ne yer no nkyɛn; (nna ɔtse Jerusalɛm ne nkyɛmu afa a otsia ebien no mu;) na wɔnye no twetwee nkɔmbɔ.
15. Na ɔsee hɔn dɛ, Mbrɛ EWURADZE, Israel Nyankopɔn no se nye yi: Hom nkɛka nkyerɛ ɔbarimba a ɔsomaa hom wɔ me nkyɛn no dɛ,
2KI.22.16, Mbrɛ EWURADZE se nye yi, Hwɛ, medze mbusu mebɛba bea yi, na no do atsefo do, mekyerɛ nwoma a Judahen akenkan no mu nsɛm nyinara:
17. osiandɛ wɔapow me, na wɔakɛhyew eduhuam ama enyame fofor, na wɔdze hɔn nsaano edwuma nyinara eyi me ebufuw; dɛm ntsi m'ebufuhyew bɛdzɛw wɔ bea yi do, na wonnkodum no.
18. Na Judahen no a ɔsomaa hom dɛ wombebisa EWURADZE hɔ adze no dze, mbrɛ hom nse no nye yi, Mbrɛ EWURADZE, Israel Nyankopɔn no se nye yi: Ɔfa nsɛm a atse no ho dze,
2KI.22.19, osiandɛ w'akoma yɛɛ mberɛw, na ebrɛɛ woho adze wɔ EWURADZE enyim aber a etsee dza mekae mitsiaa bea yi, na no do atsefo, dɛ wɔbɛyɛ amamfo na ndom no, na atsetsew wo ntar mu, na esu wɔ m'enyim ntsi; mo so metsie wo, EWURADZE na ɔse.
20. Dɛm ntsi, hwɛ, mebɛma akɛka w'egyanom ho wɔ nsamankyir, na wɔbɔkora wo akɔ w'adakamona mu wɔ asomdwee mu, nkyii so w'enyiwa nnkohu mbusu a medze reba bea yi do no nyinara. Na wɔbɛkaa asɛm no kyerɛɛ ɔhen no bio.

## Tsir 23

1. Na ɔhen no somae ma wokehyiaa Juda na Jerusalɛm amampanyin no nyinara ma wɔbaa ne nkyɛn.
2. Na ɔhen no sii mu kɔr EWURADZE fie, na Juda mbarimba nyinara na Jerusalɛm atsefo nyinara ka no ho, na asɔfo no, na nkɔnhyɛfo no, na ɔman no nyinara, nkakraba na akɛse nyina: na ɔkenkaan ahyɛmu nwoma no a wohun no wɔ EWURADZE fie no no mu nsɛm no nyinara guu hɔn asomu.
3. Na ɔhen no kegyinaa dum no ho, na odzii ahyɛmu wɔ EWURADZE enyim, dɛ ɔdze n'akoma nyinara, na ne kra nyinara, bedzi EWURADZE ekyir, na oedzi ne mbransɛm, na ne dasee, na n'ahyɛdze do, dɛ ɔbɛma ahyɛmu yi no mu nsɛm a wɔakyerɛw no wɔ nwoma yi mu no etsim: na ɔman no nyinara gyinaa ahyɛmu no do.
4. Na ɔhen no hyɛɛ ɔsɔfopanyin Hilkia, na asɔfo a wodzi do no, na abowanoahwɛfo no, dɛ wonyiyi ndzɛmba nyinara a wɔyɛe maa Baal, na Asera, na wimu ndzɛmba nyinara, mfi EWURADZE n'asɔrfi no mu mpue: na ɔkɛhyeew no Jerusalɛm ekyir wɔ Kidron ho haban mu, na ɔfaa no ho nso no kɔr Bɛtɛl.
5. Na otutuu asɔfo huhuw no a Juda ahemfo hyehyɛe a wɔhyew eduhuam wɔ Juda nkurow mu, mbea sorɔnsorɔm do, na mbeambea a abɔ Jerusalɛm ho aprɔw no fii do; hɔn so a wɔhyew eduhuam ma Baal, na ewia, na bosoom, na nworaba mu ekunyin, na wimu ndzɛmba no nyinara.
6. Na oyii Asera no fii EWURADZE ne fie, Jerusalɛm ekyir, kɔr ɔwora Kidron ho, na ɔhyeew no wɔ ɔwora Kidron ho, na osiiw no nketsenketse dɛ huntuma, na ɔkɔtoow no huntuma guu nkorɔfo mba adakamona do.
7. Na obubuu ndwamandan a ɔwɔ EWURADZE fie no, beebi mbrɛ mbaa no ween nsensɛnho maa Asera no.
8. Na ɔdze asɔfo no nyinara fi Juda nkurow no mu bae, na oguu mbea sorɔnsorɔm mbrɛ asɔfo no hyeew hɔ eduhuam no ho fi, fi Geba kodu Beer-seba; na odwuruuw nkuropon ano mbea sorɔnsorɔm a ɔwɔ kurow no mu ambrado Josua no kuropon ahɛnee mu a ɔwɔ nyimpa n'abankum afamu mber a ɔrehɛn kurow no no kuropon no mu no.
9. Naaso mbea sorɔnsorɔm do asɔfo no wɔammfow ammba EWURADZE n'afɔrmbukyia no do wɔ Jerusalɛm, mbom wodzii epitsi no bi wɔ hɔn nuanom mu.
10. Na oguu Tofet a ɔwɔ Hinommba ɔbɔn no mu no ho fi, ama nyimpa bi aannhyew ne babanyin anaa ne babaa ammbɔ afɔr amma Molek bio.
11. Na ɔfaa mpɔnkɔ a Juda ahemfo dze esisi hɔ ama ewia no, wɔ EWURADZE ne fi ahɛnee no, ɔdze kɔ opianyi Natan-melek ne dan a ɔwɔ asɔrdan no nkyɛn no ho; na ɔdze gya hyeew ewia ne ntseaseanam no.
12. Na afɔrmbukyia a ɔwɔ Ahaz abansor dan etsifi a Juda ahemfo yɛe, na afɔrmbukyia a Manaasɛ yɛe no wɔ EWURADZE ne fie aban paado ebien no do no, ɔhen no dwuruuw no, na odwuwii fii hɔ, na ɔdze no huntuma no guu ɔwora Kidron mu.
13. Na mbea sorɔnsorɔm no a ɔwɔ Jerusalɛm enyim no a ɔwɔ ɔsɛɛ bepɔw no enyimfa a Israelhen Solomon sii maa Zidonfo ekyiwadze Ashtoret, na Moab ekyiwadze Kemos, na Ammonmba ekyiwadze Milcom no, ɔhen no guu ho fi.
14. Na obubuu edum no mu esinesin, na otwitwaa Aserim no, na ɔdze nyimpa mbiew hyehyɛɛ hɔn ananmu.
15. Nkyii so afɔrmbukyia no a ɔwɔ Bɛtɛl, na bea sorɔnsorɔm no a Nebat ne ba Jeroboam a ɔmaa Israel yɛɛ bɔn no, yɛe no, afɔrmbukyia no na bea sorɔnsorɔm no mpo so odwuruuw no; na ɔhyeew bea sorɔnsorɔm no na ɔyaam no huntuhuntu dɛ huntuma, na ɔhyeew Asera ndua no.
16. Na Josia daan noho no, nna ohun asamandan a ɔwɔ bepɔw no mu no; na ɔsomae, na wɔkɛfaa mbiew no wɔ asamandan no mu bɛhyeew no wɔ afɔrmbukyia no do, na oguu ho fi, dɛ mbrɛ EWURADZE n'asɛm a Nyame nyimpa no a ɔka nsɛm yi no paa mu kae no tse.
17. Nna ɔsee dɛ, Ebɛn nkaabɔdze na muhu yi? Na ekuromfo no kaa kyerɛɛ no dɛ, Nyame nyimpa no a ofi Juda bae, na ɔbɛkaa nsɛm a edze ayɛ Bɛtɛl afɔrmbukyia yi no, n'asamandan a.
18. Na ɔsee dɛ, Hom mma ɔnko hɔ: mma mma nyimpa biara nnka ne mbiew. Nna wɔmaa ne mbiew, na nkɔnhyɛnyi a ofi Samaria bae no ne mbiew koo hɔ.
19. Na mbea sorɔnsorɔm adan nyinara so a ɔwɔ Samaria nkurow mu a Israel ahemfo yeyɛɛ dɛ wɔdze riyi EWURADZE ebufuw no, Josia yiyii kɔree, na ɔkɛyɛɛ no dɛ mbrɛ ndzeyɛɛ a ɔyɛe no Bɛtɛl no nyinara tse.
20. Na okunkum mbea sorɔnsorɔm do asɔfo no a wɔwɔ hɔ no nyinara wɔ afɔrmbukyia no do, na ɔhyeew nyimpa mbiew wɔ do; na ɔsanee baa Jerusalɛm.
21. Na ɔhen no hyɛɛ ɔman no nyinara, dɛ, Hom ndzi apaho no mma hom EWURADZE Nyankopɔn, dɛ mbrɛ wɔakyerɛw no wɔ ahyɛmu nwoma yi mu no.
22. Woenndzi apaho bi a ɔtse dɛm yi da fitsi atsɛmbuafo a wobuaa Israel atsɛn no nda do, na Israel ahemfo, na Juda ahemfo nda nyinara mu;
23. gyedɛ ɔhen Josia n'afe a otsia duawɔtwe no mu na wodzii apaho yi maa EWURADZE wɔ Jerusalɛm.
24. Nkyii so hɔn a wɔyɛ asamamfrɛfo, na abayifo, na ekum, na abosom, na ekyiwadze nyinara a wohun no wɔ Juda asaase do na Jerusalɛm no, Josia yiyii no hɔ, ama ɔaama nsɛm a wɔakyerɛw no wɔ nwoma a ɔsɔfo Hilkia kohun no wɔ EWURADZE ne fi no mu no etsim.
25. Na ɔhen biara enndzi n'enyim a ɔtse dɛ ɔno a ɔdze n'akoma nyinara, na ɔnye ne kra nyinara, na ɔnye n'ahoɔdzen nyinara danee baa EWURADZE nkyɛn dɛ mbrɛ Moses mbra no nyinara tse; nkyii so ɔno n'ekyir obiara nnsoɛree a ɔtse dɛ ɔno.
26. Naaso EWURADZE anndan emmfi n'ebufuhyew kɛse a ɔdzɛwee wɔ Juda do, osian abohur nyinara a Manaasɛ dze huur no bo no nyina ntsi no ho.
27. Na EWURADZE see dɛ, Mibeyi Juda so efi m'enyi do, dɛ mbrɛ meyi Israel no, na matow kurow a masan mu eyi yi, mekyerɛ Jerusalɛm, na ofi a mesee dɛ, Me dzin bɛtsena hɔ no, akyen.
28. Afei Josia no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
29. Ne nda no mu na Egypthen Farao-neko sii mu kɔr Asiriahen do, wɔ esutsen Eufrates ho: na ɔhen Josia sii mu kɔr no do; naaso wokum no wɔ Megiddo, aber a ohun no no.
30. Na no nkowaa no twee no fun wɔ tseaseanam mu fii Megiddo, na wɔdze no baa Jerusalɛm besiee no wɔ nankasa n'asamandan mu. Na asaase no do ɔman no faa Josia ne ba Jehoahaz seraa no, na wɔhyɛɛ no hen hyɛɛ n'egya n'ananmu.
31. Aber a Jehoahaz hyɛɛ ase dɛ oridzi hen no na oedzi mfe eduonu ebiasa; na odzii hen abosoom ebiasa wɔ Jerusalɛm: na ne na ne dzin dze Hamutal, Jeremia a ofi Libna ne babaa a.
32. Na ɔyɛɛ dza omuo wɔ EWURADZE enyi do, dɛ mbrɛ dza n'egyanom yɛe nyinara tse.
33. Na Farao-neko too no nkyehoma mu wɔ Ribla wɔ Hamat asaase do, amma oeenndzi hen wɔ Jerusalɛm; na ɔdze dwetɛ  talent   ɔha, na sika  talent   kor tow too asaase no do.
34. Na Farao-neko hyɛɛ Josia ne ba Eliakim hen hyɛɛ n'egya Josia n'ananmu, na ɔdaan ne dzin Jehoiakim: na Jehoahaz dze, ɔfaa no kɔree; na ɔbaa Egypt, na obowuu hɔ.
35. Na Jehoiakim dze dwetɛ na sika no maa Farao; na ɔpaa tow maa asaase no dɛ wɔmma sika no dɛ mbrɛ Farao ne mbrasɛm no tse: ɔgyegyee dwetɛ na sika no wɔ asaase no do nkorɔfo no hɔ, obiara dɛ mbrɛ no tow tse, dɛ ɔdze rekɛma Farao-neko.
36. Aber a Jehoiakim hyɛɛ ase dɛ oridzi hen no nna oedzi mfe eduonu enum; na odzii hen mfe dubiako wɔ Jerusalɛm: na ne na ne dzin dze Zebida, Pedaia a ofi Ruma ne babaa a.
37. Na ɔyɛɛ dza omuo wɔ EWURADZE enyi do, dɛ mbrɛ dza n'egyanom yɛe no nyinara tse.

## Tsir 24

1. Ne nda no mu na Babilɔnhen Nebukadenezar fowee bae, na Jehoiakim bɛyɛɛ n'akowaa mfe ebiasa: nna ɔdanee na ɔtseew no do etua.
2. Na EWURADZE somaa Kaldeafo ekuwekuw, na Siriafo ekuwekuw, na Moabfo ekuwekuw, na Ammonmba ekuwekuw wɔ no do, na ɔsomaa hɔn wɔ Juda do dɛ wɔnkɛsɛɛ no, dɛ mbrɛ EWURADZE n'asɛm a ɔnam no nkowaa nkɔnhyɛfo no do kae no tse.
3. Nyew, ɔnam EWURADZE ne mbrasɛm do na iyi baa Juda do, dɛ orutu hɔn efi n'enyi do, osian Manaasɛ no bɔn ntsi, dɛ mbrɛ dza ɔyɛe nyinara tse;
4. na eso osian bɔgya a odzi bem a ɔkae gui ntsi; osiandɛ ɔdze bɔgya a odzi bem hyɛɛ Jerusalɛm ma: na EWURADZE ammpɛ dɛ ɔdze kyɛ.
5. Afei Jehoiakim no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
6. Nna Jehoiakim kɔr ne nsamankyir: na ne babanyin Jehoiakin dzii hen wɔ n'ananmu.
7. Na Egypthen no annda ho ara emmfi n'asaase do ammba bio: osiandɛ Babilɔnhen agye fi Egypt ɔwora ho kodu esutsen Eufrates ho, dza ɔyɛ Egypthen dze nyinara.
8. Aber a Jehoiakin hyɛɛ ase dɛ oridzi hen no nna oedzi mfe duawɔtwe; na odzii hen abosoom ebiasa wɔ Jerusalɛm: na ne na ne dzin dze Nehusita, Elnatan a ofi Jerusalɛm ne babaa a.
9. Na ɔyɛɛ dza omuo wɔ EWURADZE enyi do, dɛ mbrɛ n'egya yɛe no nyinara.
10. Aber no mu na Babilɔnhen Nebukadenezar no nkowaa tui baa Jerusalɛm, na wobotui hyɛɛ kurow no do.
11. Na Babilɔnhen Nebukadenezar baa kurow no do, aber a no nkowaa no worutua no no;
12. na Judahen Jehoiakin fiir edzi kɔr Babilɔnhen no nkyɛn, ɔnoara, na ne na, na no nkowaa, na n'asafohemfo na ne mpanyimfo: na Babilɔnhen no faa no wɔ n'ahendzi mu afe a otsia awɔtwe no mu.
13. Na ɔsoaa EWURADZE ne fie akoradze nyinara, na ɔhen no ne fie akoradze fii hɔ kɔree, na otwitwaa sika ndzɛmba a Israelhen Solomon yɛe no wɔ EWURADZE n'asɔrdan no mu no nyinara mu esinesin, dɛ mbrɛ EWURADZE see no ara.
14. Na ɔsoaa Jerusalɛm nyinara, na asafohemfo no nyinara, na mbarimba akatakyi a wɔyɛ ndam no nyinara, kɔree, mekyerɛ ndɔmmum mpemdu, na edwimfo na atomfo nyinara; obiara annka gyedɛ asaase no do nkorɔfo ehiafo neminemi no nkotsee.
15. Na ɔfaa Jehoiakin kɔr Babilɔn; na ɔhen no ne na, na ɔhen no ne yernom, na ne mpanyimfo, na asaase no do nyimpa tsitsir no, ɔsoaa hɔn fi Jerusalɛm kɔr Babilɔn ndɔmmum mu.
16. Na mbarimba akatakyi nyinara, mekyerɛ nyimpa mpemesuon, na edwimfo na atomfo nyimpa apem, hɔn nyinara dɔm mbarimba a wɔfata ɔsa kɔ, mekyerɛ woyinom na Babilɔnhen no faa hɔn ndɔmmum kɔr Babilɔn.
17. Na Babilɔnhen no hyɛɛ n'egya no nua Mattania ɔhen wɔ n'ananmu, na ɔdaan ne dzin Zedekia.
18. Aber a Zedekia hyɛɛ ase dɛ oridzi hen no nna oedzi mfe eduonu biako; na odzii hen mfe dubiako wɔ Jerusalɛm na ne na ne dzin dze Hamutal, Jeremia a ofi Libna no ne babaa a.
19. Na ɔyɛɛ dza omuo wɔ EWURADZE enyi do, dɛ mbrɛ Jehoiakim yɛe no nyinara.
20. Na ɔnam EWURADZE n'ebufuw do na ɔbaa dɛm wɔ Jerusalɛm na Juda, dze kodur dɛ ɔtoow hɔn fii n'enyim gui: na Zedekia tseew Babilɔnhen no do etua.

## Tsir 25

1. Na ɔbaa dɛ n'ahendzi mu afe a otsia akron no mu, bosoom a otsia du no ne da a otsia du no mu no, nna Babilɔnhen Nebukadenezar, bae, ɔnoara na no dɔm nyinara, baa Jerusalɛm do, bɛkyeer do nsera; na wɔtotoow ho akoban bɔɔ aprɔw.
2. Na wɔkyeer kurow no do nsera kodur ɔhen Zedekia n'afe a otsia dubiako no mu.
3. Bosoom a otsia anan no mu, da a otsia akron no na ɔkɔm no mu yɛɛ dzen wɔ kurow no mu, nna edziban bi nnyi hɔ mma asaase no do nkorɔfo no.
4. Nna wotuu tu wɔ kurow no mu na mbarimba akofo no nyinara guaanee duaa mu anadwe faa afasu ebien no a ɔwɔ ɔhen no ture ho no ntamu kuropon mu ɔkwan do kɔree; (afei Kaldeafo etwa kurow no ho ehyia:) na ɔhen no faa Araba ɔkwan do kɔree.
5. Naaso Kaldeafo dɔm no tsiiw ɔhen no, na wɔkɔtoo no wɔ Jeriko tɛtɛr mu: na wɔbɔɔ no dɔm no nyinara fii no ho petsee.
6. Nna wɔkyeer ɔhen no, na wɔdze no kɛmaa Babilɔnhen wɔ Ribla; na wobuaa no atsɛn.
7. Na wokunkum Zedekia ne mbabanyin wɔ n'enyim, na wotutuu Zedekia n'enyiwa, na wɔtoo no mpokyerɛ mu, na wɔdze no kɔr Babilɔn.
8. Afei bosoom a otsia enum no mu, wɔ bosoom no ne da a otsia esuon no a, ɔyɛ ɔhen Nebukadenezar, Babilɔnhen no, n'afe a otsia duakron no mu, nna abrafohen Nebuzaradan, Babilɔnhen n'akowaa bi, baa Jerusalɛm:
9. na ɔbɛhyeew EWURADZE ne fi, na ɔhen ne fi; na Jerusalɛm efi nyinara, mekyerɛ efi akɛse nyinara ɔdze gya hyeew no.
10. Na Kaldeafo dɔm a wɔka abrafohen no ho no nyinara dwuruuw Jerusalɛm afasu no guu famu hyiae.
11. Na nkorɔfo nkaa a wɔkaa kurow no mu, na hɔn a wɔpaae fii Zedekia ho no kɔr Babilɔnhen nkyɛn no, na nyimpadodow nkaa no, abrafohen Nebuzaradan faa hɔn ndɔmmum kɔree.
12. Na abrafohen no gyaa asaase no do ehiafo no bi dɛ wɔnyɛ wenyin tureahwɛfo na ekuafo.
13. Na boran edum a ɔwɔ EWURADZE ne fie no, na eguarsɛn ase ndaka na boran po a ɔwɔ EWURADZE ne fie no, nna Kaldeafo bubuu mu esinesin, na wɔfaa no ho boran no kɔr Babilɔn.
14. Na asɛn, na nsofi, na nsompokuwa, na ntser, na boran ndzɛmba a wɔdze som no nyinara, wɔfae kɔree.
15. Na ogyasɛn no, na mbɛɛsen no; dza ɔyɛ sika no, nna sika mapa a, na dza ɔyɛ dwetɛ no, dwetɛ a, abrafohen no faa ne nyinara kɔree.
16. Edum ebien no, po kor no, na eguarsɛn ase ndaka a Solomon yɛe maa EWURADZE ne fie no; ndzɛmba yi nyinara ho boran no woenntum woennker.
17. Idum kor ne tsentsen yɛ basafa duawɔtwe, na boran ntaadotsir wɔ no do: na ntaadotsir no ne tsentsen yɛ basafa ebiasa; atenadwuma na  pɔmegranate  ekutu wɔ ntaadotsir no do bɔ aprɔw, ne nyinara boran a: na idum a otsia ebien no so tse dɛ iyinom, atenadwuma wɔ ho.
18. Na abrafohen no faa ɔsɔfo tsitsir Seraia, na ɔsɔfo a odzi do, Zefania, na abowanoahwɛfo baasa no:
19. na kurow no mu so ɔfaa ɔpanyin a wɔdze no sii akofo no do no; na ɔhen no n'apamfo no mu mbarimba beenum a wohun hɔn wɔ kurow no mu, na ɔkyerɛwfo, dɔmhen a ɔpon asaase no do nkorɔfo kɔ ɔsa no; na asaase no do nkorɔfo no mu mbarimba eduosia a wohun hɔn wɔ kurow no mu no.
20. Na abrafohen Nebuzaradan faa hɔn, na ɔdze hɔn brɛɛ Babilɔnhen wɔ Ribla.
21. Na Babilɔnhen bobɔɔ hɔn na okunkum hɔn wɔ Ribla wɔ Hamat asaase do. Dɛm kwan yi do na wɔfaa Judafo ndɔmmum fii hɔn asaase do kɔree.
22. Na nkorɔfo a wɔkaa Juda asaase do a Babilɔnhen Nebukadenezar maa wɔkae no dze, mekyerɛ hɔn na ɔdze Safan ba Ahikam ne ba Gedalia dzii hɔn do ambrado.
23. Afei aber a dɔm no hɔn asafohemfo no nyinara, hɔn na hɔn mbarimba no, tsee dɛ Babilɔnhen dze Gedalia ayɛ ambrado no, wɔbaa Gedalia nkyɛn wɔ Mizpa. Iyinom nye, Netania ne ba Ismael, Karea ne ba Johanan, Netofanyi Tanhumet ne ba Seraia, na Maakanyi ba Jaazania, hɔn na hɔn mbarimba.
24. Na Gedalia suae kyerɛɛ hɔn na hɔn mbarimba no, na ɔsee hɔn dɛ, Mma hom nnsuro osian Kaldeafo nkowaa no ntsi: hom ntsena asaase yi do, na wɔnsom Babilɔnhen, na obesi hom yie.
25. Naaso ɔbaa dɛ bosoom a otsia esuon no mu no, nna Elisama ba Netania ne ba Ismael a ofi adehyemba no mu bae, na mbarimba du ka no ho, na ɔbɔbɔɔ Gedalia ma owui, na Judafo na Kaldeafo a wɔka no ho wɔ Mizpa no so.
26. Na nkorɔfo no nyinara, nkakraba na akɛse nyina, na dɔm no hɔn asafohemfo soɛree na wɔbaa Egypt: osiandɛ wosuroo Kaldeafo no.
27. Na ɔbaa dɛ Judahen Jehoiakin no ndɔmmumkɔ afe a otsia eduasa esuon no mu bosoom a otsia duebien no ne da a otsia eduonu esuon no, nna Babilɔnhen Evil-merodak, n'afe a ɔhyɛɛ ase dzii hen wɔ mu no mu no, oyii Judahen Jehoiakin fii efiadze;
28. na ɔkasaa ayamuyie mu kyerɛɛ no, na ɔkrɔɔn n'ahengua no ma ɔkyɛɛn ahemfo a wɔka no ho wɔ Babilɔn no hɔn ahengua no.
29. Na ɔsakyeer n'efiadze ntar no, na odzidzii wɔ n'enyim daa wɔ no nkwa nda nyinara mu.
30. Na dza wɔdze maa no no, ofi ɔhen no hɔ na wɔdze maa no daa, da biara onyaa ne kyɛpɛn, no nkwa nda nyinara.

