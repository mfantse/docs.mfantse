# Matthew

## Tsir 1

1. Jesus Kraest, David ne ba, Abraham ne ba no n'ebusuasantsen nwoma.
2. Abraham woo Isaak, na Isaak woo Jakob; na Jakob so woo Juda nye no nuanom;
3. na Juda nye Tamar woo Perez nye Zera; na Perez woo Hezron; na Hezron woo Ram;
4. na Ram woo Amminadab; na Amminadab woo Nahshon; na Nahshon woo Salmon;
5. Salmon nye Rahab woo Boaz; na Boaz nye Rut woo Obed; na Obed woo Jesse;
6. na Jesse woo Ɔhen David. Na David nye nyia nkyɛ ɔyɛ Uria yer no woo Solomon;
7. na Solomon woo Rehoboam; na Rehoboam woo Abija; na Abija woo Asa;
8. Asa woo Jehosafat; na Jehosafat woo Joram; na Joram woo Uzia;
9. na Uzia woo Jotam; na Jotam woo Ahaz; na Ahaz woo Hezekia;
10. na Hezekia woo Manaasɛ; na Manaasɛ woo Amon; na Amon woo Josia;
11. na Josia woo Jekonia nye no nuanom wɔ aber wɔfaa hɔn ndɔmmum kɔr Babilɔn no.
12. Na Babilɔn ndɔmmumkɔ ber no ekyir no, Jekonia woo Sealtiel; na Sealtiel woo Zerubabel;
13. na Zerubabel woo Abiud; Abiud woo Eliakim; na Eliakim woo Azor;
14. Azor so woo Sadok; na Sadok woo Akim; na Akim woo Eliud;
15. Eliud woo Eleazar; na Eleazar woo Matan; na Matan woo Jakob;
16. na Jakob woo Josef, Mary a ɔwoo nyia wɔfrɛ no Kraest no no kun no.
17. Afei ebusuasantsen a ofi Abraham do besi David do nyina yɛ ebusuasantsen duanan; na ofi David do besi Babilɔn ndɔmmumkɔ ber no do yɛ ebusuasantsen duanan; na ofi Babilɔn ndɔmmumkɔ ber no do besi Kraest no do yɛ ebusuasantsen duanan.
18. Na mbrɛ Jesus Kraest n'awoo tse nye yi: ber a wɔdze ne na Mary maa Josef dɛ n'esiwayer, na wonnyae nnhyiaa mu no, wohun no dɛ onyinsen dza ofi Sunsum Krɔnkrɔn mu no.
19. Na no kun Josef yɛ nyimpa tsenenee, na ɔmmpɛ dɛ ogu n'enyim ase bagua mu ntsi, ɔdween dɛ obegyaa no wɔ nsumaa mu.
20. Na aber a ɔrodwen yinom ho no, hwɛ, Ewuradze bɔfoe yii noho kyerɛɛ no wɔ adaaso mu see dɛ, Josef, David ba, mma nnsuro dɛ ebɛfa wo yer Mary aba wo nkyɛn; na dza onyinsen no fi Sunsum Krɔnkrɔn mu.
21. Na ɔbɔwo babanyin, na ato no dzin Jesus, osiandɛ ɔno na ɔbɛgye ne man efi hɔn bɔn mu.
22. Na yinom nyina ayɛ hɔ, ma dza Ewuradze nam nkɔnhyɛnyi no do kae no aaba mu dɛ,
MAT.1.23, Hwɛ, ɔbaabun benyinsen, na ɔawo babanyin, Na wɔbɔto no dzin Immanuel, (a ne nkyerɛase nye dɛ, Onyame nye hɛn wɔ hɔ.)
24. Na Josef fii nda mu nyanee no, ɔyɛɛ dɛ mbrɛ bɔfo no hyɛɛ no no, na ɔkɛfaa ne yer baa ne nkyɛn;
25. na ɔnnye no ennhyia mu araa dze kodur dɛ ɔwoo babanyin: na ɔtoo no dzin Jesus.

## Tsir 2

1. Na ber a wɔwoo Jesus wɔ Bɛtlɛhɛm wɔ Judea, wɔ Ɔhen Herod aber do no, hwɛ, enyansafo bi fi boka baa Jerusalɛm bebisaa dɛ,
MAT.2.2, Hen na nyia wɔawo no Jewfo Hen no wɔ? Na yehun no woraba wɔ boka, na yɛaba dɛ yɛrobɔkotow no.
3. Na Ɔhen Herod tsee no, n'akoma tui, na Jerusalɛm nyina so dɛmara.
4. Na ohyiaa ɔman no asɔfompanyin nye akyerɛwfo nyina no, obisabisaa hɔn fakor a wɔbɔwo Kraest no.
5. Na wɔsee no dɛ, Wɔ Bɛtlɛhɛm wɔ Judea, na dɛm na nkɔnhyɛnyi no akyerɛw dɛ,
MAT.2.6, Ɔwo, Bɛtlɛhɛm, Juda asaase, Ampaara ennyɛ kumaba wɔ Juda asafohen no mu: Na ɔwo wo mu na ambrado befi aba; Ɔno na ɔbɛyɛ me man Israel no guanhwɛfo.
7. Na Herod frɛɛ enyansafo no wɔ nsumaa mu no, obisaa hɔn ber a woraba no puei no ara yie.
8. Na ɔsomaa hɔn Bɛtlɛhɛm dɛ, Hom nkɔ nkɔhwehwɛ abofraba no ho asɛm yie, na sɛ hom hu no a, hom mbɛka nkyerɛ me, ma mo so membra mombɔkotow no bi.
9. Na hɔn dze, wotsiee ɔhen no no, wosii mu kɔree; na hwɛ, woraba a wohunii wɔ boka no dzii hɔn enyim kodur dɛ okegyinaa mbrɛ abofraba no wɔ no etsifi.
10. Na wohun woraba no, wodzii dɛw kɛse pa ara.
11. Na wɔbaa dan no mu bohun abofraba no ɔnye ne na Mary, na wɔkotowee sɔɔr no, na wobuee hɔn akoradze kyɛɛ no adze, sika nye krɔbɔw nye eduhuam mɛɛr.
12. Na woyii kyerɛɛ hɔn adaaso mu dɛ mma wɔnnsan nnkɔ Herod nkyɛn bio no, wɔfaa kwan fofor bi do sanee kɔr hɔn kurow mu.
13. Na wofiir hɔ kɔree no, hwɛ, Ewuradze no bɔfoe yii noho kyerɛɛ Josef adaaso mu see no dɛ, Soɛr, fa abofraba no nye ne na guan kɔ Egypt, na tsena hɔ kodu dɛ mebɛse wo: na Herod robɔhwehwɛ abofraba no eku no.
14. Na ɔsoɛree no, ɔfaa abofraba no nye ne na anadwe, na osii mu kɔr Egypt,
MAT.2.15, na ɔwɔ hɔ araa dze kodur Herod no wu, ma dza Ewuradze nam nkɔnhyɛnyi no do kae no aaba mu dɛ, Mafrɛ me ba efi Egypt.
16. Na Herod hun dɛ enyansafo no edzi no ho fɛw no, no bo fuuw kɛsenara, na ɔsomae ma wokokum mbofra nyina a wɔwɔ Bɛtlɛhɛm nye no ntoaado nyina a woedzi mfe ebien nye hɔn a wonnyae nndzii, dɛ mbrɛ mber a obisaa enyansafo no yie no wɔkyerɛɛ no.
17. Nna dza nkɔnhyɛnyi Jeremia kae no baa mu dɛ,
MAT.2.18, Wɔtsee ndze bi wɔ Rama, Osu nye ewuotwa kɛse, Rakel rusu ne mba, Na ɔmmpɛ dɛ wɔkyekye no werɛ, osiandɛ wonnyi hɔ.
19. Na Herod wui no, hwɛ, EWURADZE no bɔfoe yii noho kyerɛɛ Josef adaaso mu wɔ Egypt see no dɛ,
MAT.2.20, Soɛr, fa abofraba no nye ne na kɔ Israel asaase do, na hɔn a nna wɔrohwehwɛ abofraba no eku no no, ewu.
21. Nna ɔsoɛree faa abofraba no nye ne na na ɔbaa Israel asaase do.
22. Na ɔtsee dɛ Arkelaus ridzi hen wɔ Judea wɔ n'egya Herod ananmu no, osuroo dɛ ɔbɔkɔ hɔ, na woyii kyerɛɛ no adaaso mu no, ɔmaan Galilii afamu,
MAT.2.23, na ɔbɛtsenaa kurow bi a wɔfrɛ no Nazarɛt mu, ma dza nkɔnhyɛfo no kae no aaba mu dɛ, Wɔbɛfrɛ no Nazarɛtnyi.

## Tsir 3

1. Na nda no mu no John Onumanyi no bae bɛkaa asɛm wɔ Judea sar do,
MAT.3.2, na ɔsee dɛ, Hom nnu homho, na ɔsor ahenman no abɛn.
3. Na oyi nye nyia nkɔnhyɛnyi Isaia kaa no ho asɛm dɛ, Obi ne ndze retsea mu wɔ sar no do dɛ, Hom nsiesie Ewuradze no kwan, Hom mma n'atsempɔn ntsentsen no.
4. Nna John fura efupɔnkɔnhwi tam, na nwoma abɔdo bɔ n'asen, na n'edziban nye mbɛbɛw na kwaa mu wo.
5. Na Jerusalɛm nye Judea nyina nye asaase a abɔ Jordan ho aprɔw nyina puei kɔr no hɔ
6. kɛkaa hɔn bɔn, na onumaa hɔn wɔ esutsen Jordan mu.
7. Na ohun Farisiifo nye Sadusiifo no mu pii dɛ wɔreba n'enuma ho no, ɔsee hɔn dɛ, Nhurutsia mba! Woana tuee hom aso dɛ hom nguan mfi ebufuw a ɔreba no ho?
8. Na afei hom nsow aba a ɔkyerɛ nnuho:
9. na mma hom nnsusu nnka wɔ hom mu dɛ, Hɛn dze, hɛn egya nye Abraham: na mese hom dɛ, Nyankopɔn botum dɛ onyan mba fi abo yi mu ma Abraham.
10. Na afei so wɔdze ekuma no ato ndua no ndwow ho dada, dɛ dua biara a ɔnnsow aba pa no wobotwa no ato gya mu.
11. Emi dze, munuma hom nsu mu kɔ nnuho mu, na nyia odzi m'ekyir reba no ɔkrɔn kyɛn me, no nsokota mpo mennsɛ dɛ mikitsa: ɔno na obonuma hom wɔ Sunsum Krɔnkrɔn mu, na gya mu;
12. ɔno na no nhuwdo apaawa adze kitsa ne nsamu, na ɔbɛpra ne famu hɔ kofee, na ɔaboaboa n'ewifua ano ekogu san do, na ntsɛw no ɔdze gya a onndum ahyew.
13. Nna Jesus fii Galilii baa John hɔ wɔ Jordan dɛ onnuma no.
14. Na John dze, nkyɛ orisiw no kwan dɛ, Emi na mihia dɛ ɔwo inuma me, na ɔwo ereba mo hɔ yi?
15. Na Jesus buae see no dɛ, Sesei dze, ma ho kwan, na ɔnam iyi do na yɛhyɛ tsenenee nyina ma.  Nna ɔpeen do maa no.
16. Na wonumaa Jesus wiei ma ofii nsu no mu no, hwɛ, ntsɛmara sor buei maa no, na ohun dɛ Nyankopɔn no Sunsum risian tse dɛ ebubur ba no do;
17. na hwɛ, ndze bi fi sor kaa dɛ, Oyi nye mo Dɔba a ɔsɔ m'enyi.

## Tsir 4

1. Nna Sunsum no dze Jesus kɔr sar no do ma abɔnsam no kɔsɔɔ no hwɛe.
2. Na odzii mbuada adaduanan adzekyee nye adzesaa, na ekyir no ɔkɔm dzee no.
3. Na ɔsɔhwɛfo no baa ne nkyɛn, na ɔsee no dɛ, Sɛ eyɛ Nyankopɔn Ba a, kasa ma abo yi ndan paanoo.
4. Na obuae see dɛ, Wɔakyerɛw dɛ, Nnyɛ paanoo nko bi na nyimpa nam do bɛtsena ase, na asɛm biara a ofi Nyankopɔn anomu so.
5. Nna abɔnsam faa no kɔr kurow krɔnkrɔn no mu, na ɔdze no kesii asɔrfi ne bea sorɔnsorɔm no do
6. na ɔsee no dɛ, Sɛ eyɛ Nyankopɔn Ba a, tow woho kyen famu: na wɔakyerɛw dɛ, Ɔbɛhyɛ n'abɔfoe mbra wɔ wo ho, Na wɔdze hɔn nsa bɔsɔw wo, amma aammfa wo nan ammpem ɔbo., #Dwom 91.11
7. Jesus see no dɛ, Wɔakyerɛw bio dɛ, Mma nnsɔ Ewuradze wo Nyankopɔn nnhwɛ.
8. Na abɔnsam faa no bio kɔr kokwaa tsentsenntsen bi do, na ɔkyerɛɛ no wiadze ahenman nyina nye no mu enyimnyam.
9. Na ɔsee no dɛ, Yinom nyina na medze mebɛma wo, sɛ ebɔkotow asɔr me a.
10. Nna Jesus see no dɛ, Fi ha fi, Satan: na wɔakyerɛw dɛ, Sɔr Ewuradze wo Nyankopɔn, na no nko na som no.
11. Nna abɔnsam no gyaa no hɔ; na hwɛ, abɔfo bae bɔsoom no.
12. Na Jesus tsee dɛ woeyi John ama no, ɔtwee noho kɔr Galilii;, #Mat 14.3; Mar 6.17; Luk 3.19
13. na ofii Nazarɛt no, ɔbae bɛtsenaa Karpernaum a ɔwɔ mpoano wɔ Zebulun nye Naftali ntoaado no;
14. ma dza nkɔnhyɛnyi Isaia kae no aaba mu dɛ,
MAT.4.15, Zebulun asaase! Naftali asaase! Po kwan do, Jordan egya, Amanamamfo Galilii, , #Isa 9.1
16. Ɔman a wɔtse sum mu Ehu kan kɛse, Na hɔn a wɔtse owu asaase sunkamm do no, kan epue ama hɔn.
17. Ofitsi dɛm aber no Jesus hyɛɛ n'asɛnka ase na ɔsee dɛ, Hom nnu homho, na ɔsor ahenman no abɛn.
18. Na ɔnenam Galilii po ho no, ohun enuanom beenu, Simon a wɔfrɛ no Peter, nye no nua Andrew dɛ wɔrotow eboa wɔ po mu; osiandɛ wɔyɛ afarfo.
19. Na ɔsee hɔn dɛ, Hom mbedzi m'ekyir, na mebɛyɛ hom nyimpa enufo.
20. Na ntsɛmara wɔdaan eboa no gyae na wobedzii n'ekyir.
21. Na ofii hɔ kɔr n'enyim no, ohun enuanom beenu so, Zebedee ne ba James nye no nua John a wɔnye hɔn egya Zebedee wɔ hɛn mu resa hɔn mboa; na ɔfrɛɛ hɔn.
22. Na ntsɛmara wɔdaan hɛn no nye hɔn egya gyae, na wokedzii n'ekyir.
23. Na Jesus kekyimaa Galilii nyina kyerɛkyerɛe wɔ nhyiamudan mu; na ɔkaa ahenman no ho asɛmpa no, na ɔsaa nyarba nyina nye ahoɔmberɛw nyina wɔ ɔman no mu.
24. Na no ho asɛm tahyee kɔr Siria nyina; na wɔdze hɔn a wɔyar nyina a nyarba nye amandzehu horow ekitsa hɔn, nye hɔn a mbɔnsam afa hɔn, nye hɔn a wotwa ehim, nye mbubuifo brɛɛ no, ma ɔsaa hɔn yarba.
25. Na nyimpadodow pii a wofi Galilii nye Dekapolis nye Jerusalɛm nye Judea nye Jordan egya kaa no do.

## Tsir 5

1. Na ohun nyimpadodow no, ɔkɔr koko no do, na ɔtsenaa ase no, n'esuafo baa ne nkyɛn.
2. Na obuee n'ano kyerɛkyerɛɛ hɔn dɛ:
3. Nhyira aka sunsum mu ehiafo, na hɔn na ɔsor ahenman no yɛ hɔndze.
4. Nhyira aka hɔn a hɔn werɛ ahow, na hɔn na wɔbɛkyekye hɔn werɛ.
5. Nhyira aka abrɛfo, na hɔn na wobenya asaase no edzi do.
6. Nhyira aka hɔn a tsenenee ho ɔkɔm nye nsukɔm dze hɔn, na hɔn na wɔbɛma wɔamee., #Isa 55.1
7. Nhyira aka mbɔbɔrhufo, na hɔn na wobohu hɔn mbɔbɔr.
8. Nhyira aka hɔn a hɔn akoma mu tsew, na hɔn na wobohu Nyankopɔn., #Dwom 24.3
9. Nhyira aka esiesiefo, na hɔn na wɔbɛfrɛ hɔn Nyankopɔn mba.
10. Nhyira aka hɔn a tsenenee ntsi wɔahaw hɔn, na hɔn na ɔsor ahenman no yɛ hɔndze.
11. Nhyira aka hom ber a wɔbɛyaw hom, na wɔahaw hom, na wɔaka nsɛmbɔn nyina ato hom do akɔhwi mu, wɔ me ntsi.
12. Hom ndzi dɛw na hom ho nsɛpɛw hom, na hom akatua so wɔ sor; na dɛmara na wɔhaaw nkɔnhyɛfo a wodzii hom kan no.
13. Hom nye asaase do nkyen; na sɛ nkyen no ayew ne dɛw a, wɔdze ebɛnadze bɛhyɛ no nkyen? Onnye mma hwee bio, na mbom wɔtow gu ma nyimpa tsiatsia do., #Mar 9.50; Luk 14.34
14. Hom nye wiadze kan no. Kurow a ɔda koko do nntum nnsuma.
15. Eso wɔnnsɔ kandzea mmfa nnsi kuruw ase; na wɔdze si kandzeadua do, ma ɔhyerɛn ma hɔn a wɔwɔ fie nyina.
16. Ne dɛm ntsi, hom mma hom kan no nhyerɛn wɔ nyimpa enyim, ama woeehu hom ndwuma pa na wɔaahyɛ hom Egya a ɔwɔ sor no enyimnyam.
17. Mma hom nndwen dɛ mebae dɛ merebɛsɛɛ mbra no anaa nkɔnhyɛfo no: dabida, mammbɛsɛɛ, mbom mebɛhyɛɛ ma.
18. Na nokwar mese hom dɛ, Sor nye asaase nnyae nntwaa mu yi, akyerɛwdze kor anaadɛ nsensanee kor mpo nnkefi mbra no ho etwa mu, gyedɛ ne nyina ahyɛ ma ana.
19. Dɛm ntsi obiara a ɔbɔto mbransɛm nketseaba yi mu kor, na ɔbɛkyerɛkyerɛ nyimpa dɛm no, wɔbɛfrɛ no aketseaba wɔ sor ahenman no mu; na obiara a ɔbɛyɛ na ɔbɛkyerɛkyerɛ no, ɔno na wɔbɛfrɛ no ɔkɛse wɔ sor ahenman no mu.
20. Na mese hom dɛ gyedɛ hom tsenenee kyɛn Akyerɛwfo no nye Farisiifo no hɔn tsenenee, ɔno hom nnkɛhɛn sor ahenman no mu da.
21. Hom atse dɛ wɔkaa kyerɛɛ tsetsefo no dɛ, Mma nndzi ewu, na obiara a obedzi ewu no, obedzi fɔ wɔ atsɛmbu no mu;
22. na emi dze mese hom dɛ, Obiara a no bo fuw no nua gyan, obedzi atsɛmbu no mu fɔ; na obiara a ɔbɛse no nua, Raka, obedzi fɔ wɔ mpanyimfo bagua mu; na obiara a ɔbɛse, Ɔkwasea no, obedzi fɔ akɔ amandzehu kurow mu gya no mu., #5.22 RAKA: Asekyerɛ nye dɛ
23. Dɛm ntsi sɛ edze w'ayɛyɛdze ba afɔrmbukyia no ho, na sɛ ekaa wɔ hɔ dɛ wo nua wɔ wo ho asɛm bi a,
MAT.5.24, gyaa w'ayɛyɛdze wɔ afɔrmbukyia no enyim hɔ, na dzi kan kɔ nye wo nua nkɔbɔ mu, ana aba abɛma w'ayɛyɛdze.
25. Enye wo tamfo mbɔ mu ntsɛm ber a enye no wɔ kwan mu no; amma da bi wo tamfo eennyi wo annhyɛ ɔtsɛmbuafo nsa, na ɔtsɛmbuafo no eennyi wo annhyɛ ɔsomfo nsa, ma wɔaammfa wo annkɔto efiadze.
26. Nokwar mese wo dɛ, Innkefi hɔ gyedɛ etua kapɛrba biara a aka ekyir no ana.
27. Hom atse dɛ wɔkaa dɛ, Mma nnto awar;
28. na emi dze mese hom dɛ, Obiara a ɔhwɛ ɔbaa dɛ no kɔn dɔ no no, ɔafa no dada wɔ n'akoma mu.
29. Na sɛ w'enyiwa nyimfa to wo fintsidua a, tu na tow fi woho kyen: na oye ma wo dɛ wo nyimpadua ne fa kor bɛsɛɛ na wɔammfa wo nyimpadua nyina annkɔto amandzehu kurow mu.
30. Na sɛ wo nsa nyimfa to wo fintsidua a, twa na tow fi woho kyen: na oye ma wo dɛ ebɔhwer wo nyimpadua ho beebi na wo nyimpadua nyina nnkɔkɔ amandzehu kurow mu.
31. Wɔkae so dɛ, Obiara a obegyaa ne yer awar no, ma ɔmma no awargu no ho krataa;
32. naaso emi dze, mese hom dɛ, Obiara a obegyaa ne yer, ber a basia no mmbɔɔ edwaman no, ɔma basia no to awar; na obiara a ɔbɔwar nyia woegyaa no no, ɔto awar., #Mat 19.9; Mar 10.11, 12; Luk 16.18; 1 Kor 7.10
33. Bio hom atse dɛ wɔkaa kyerɛɛ tsetsefo no dɛ, Mma nnka ntanhun, na fa w'atanyi ma Ewuradze;
34. na emi dze, mese hom dɛ, Mma hom nnka ntam koraa: mma hom nnka ɔsor, osiandɛ ɔyɛ Nyankopɔn n'ahengua;
35. mma hom nnka asaase, osiandɛ ɔyɛ n'ananadzegua; mma hom nnka Jerusalɛm, osiandɛ ɔyɛ ɔhen kɛse no kurow.
36. Eso mma mmfa wo tsir nnka ntam, osiandɛ irunntum nnyɛ nhwi kor fufuw anaa tuntum.
37. Na hom mma hom Nyew, nyɛ Nyew; na hom Oho, nnyɛ Oho; osiandɛ biribi a ɔkyɛn yinom fi bɔn mu.
38. Hom atse dɛ wɔkaa dɛ, Enyiwa nsi enyiwa ananmu, na ese nsi ese ananmu;
39. naaso emi dze, mese hom dɛ, Mma hom nye ɔbɔnfo no nndzi esi; mbom sɛ obi bɔ wo sotɔr wɔ w'enyimfa a, dan bankum no so ma no;
40. na sɛ obi pɛ dɛ ɔnye wo dzi asɛm, na ɔgye w'asetar a, ma ɔmfa wo nkatado no so;
41. na obiara a ɔbɛhyɛ wo dɛ enye no nkɔ ɔkwansin kor no, enye no nkɔ ebien.
42. Nyia ɔserɛ wo no, ma no; nyia ɔpɛ dɛ ɔfɛm wɔ wo hɔ no, mma nndan woho mmfi no ho.
43. Hom atse dɛ wɔkaa dɛ, Dɔ wo nyɛnko na tan wo tamfo;
44. naaso emi dze, mese hom dɛ, Hom ndɔ hom atamfo, na hom nsɔr mma hɔn a wɔhaw hom;
45. ama hom aayɛ hom Egya a ɔwɔ sor no ne mba: na ɔma n'ewia fir wɔ nyimpa bɔn nye nyimpa pa do, na ɔtɔ nsu gu hɔn a wɔtsen nye hɔn a wɔnntsen do.
46. Na sɛ hom dɔ hɔn a wɔdɔ hom a, ebɛn akatua na hom nya? Ana atowgyefo no so nnyɛ dɛmara?
47. Na sɛ hom kyia hom nuanom nko a, ebɛnadze na hom ayɛ abor do? Ana amanamamfo no so nnyɛ dɛmara?
48. Dɛm ntsi hom ndzi mu, dɛ mbrɛ hom sor Egya no dzi mu.

## Tsir 6

1. Hom nhwɛ yie, mma hom aannyɛ hom tsenenee wɔ nyimpa enyim dɛ wonhu: ɔyɛ dɛm a, hom nnyi akatua wɔ hom Egya a ɔwɔ sor no nkyɛn.
2. Dɛm ntsi sɛ ereyɛ adɔyɛ a, mma nnhɛn totorobɛnto wɔ w'enyim dɛ mbrɛ ndabrabafo no yɛ wɔ nhyiamudan nye abrɔn mu no, ama woeenya nyimpa hɔ enyimnyam. Nokwar mese hom dɛ, Woenya hɔn akatua dada.
3. Na sɛ ereyɛ adɔyɛ a, mma wo nsa bankum nnhu dza wo nsa nyimfa reyɛ;
4. ama w'adɔyɛ aaka nsumaa mu, na w'Egya a ohu nsumaa mu no obotua wo kaw wɔ gua do.
5. Na sɛ hom rosɔr a, mma hom nnyɛ dɛ ndabrabafo no; osiandɛ wɔpɛ dɛ wogyina nhyiamudan mu nye abɔntsen ntoaado sɔr, ama nyimpa eehu. Nokwar mese hom dɛ, Woenya hɔn akatua dada.
6. Na ɔwo dze, sɛ erosɔr a, hɛn wo pia mu, na atow w'abow mu no, sɔr ma w'Egya a ɔwɔ nsumaa mu no, na w'Egya a ohu nsumaa mu no obotua wo kaw wɔ gua do.
7. Na hom rosɔr a, mma hom nnyɛ kasafow ara gyan, dɛ amanamamfo no: osiandɛ wɔdwen dɛ wobetsie hɔn wɔ hɔn kasa dodow ntsi.
8. Dɛm ntsi mma hom nyɛ dɛ hɔn: osiandɛ hom Egya nyim ndzɛmba a ohia hom ansaana hom ribisa no.
9. Dɛm ntsi hom nsɔr dɛm: Hɛn Egya a ewɔ sor, wo dzin ho ntsew,
MAT.6.10, w'ahendzi mbra, wɔnyɛ wo pɛ wɔ asaase do dɛ mbrɛ wɔyɛ no wɔ sor.
11. Ma hɛn, hɛn daa daa edziban ndɛ., #6.11 … hɛn daa daa edziban Anaadɛ
12. Na fa hɛn mfom kyɛ hɛn, dɛ mbrɛ hɛn so yɛdze kyɛ hɔn a wɔfom hɛn no.
13. Na mma mmfa hɛn nnkɔ nsɔhwɛ mu, na yi hɛn fi mbusu mu.    [Na ɔwo na ahendzi, nye tum nye enyimnyam yɛ wodze daa. Amen]
14. Na sɛ hom dze nyimpa hɔn mfom kyɛ hɔn a, hom sor Egya so dze bɛkyɛ hom., #Mar 11.25
15. Na sɛ hom ammfa nyimpa hɔn mfom annkyɛ hɔn a, hom Egya so remmfa hom mfom nnkyɛ hom.
16. Na eso sɛ hom ridzi mbuada a, mma hom nnyɛ dɛ ndabrabafo no mmunamuna hom enyim: na wɔsɛɛ hɔn enyim ma nyimpa eehu dɛ woridzi mbuada. Nokwar mese hom dɛ, Woenya hɔn akatua.
17. Na ɔwo dze, sɛ idzi mbuada a, sera wo tsirmu na hohor w'enyim;
18. amma eennyi woho annkyerɛ nyimpa dɛ iridzi mbuada, na mbom wɔ w'Egya a ɔwɔ nsumaa mu no enyim, na w'Egya a ohu nsumaa mu no ɔbɛma wo akatua.
19. Mma hom mmpɛ akoradze nngu asaase do, mbrɛ nkakraka nye nkandar sɛɛ no, na ewifo bubu mu kowia;, #Jas 5.2
20. na hom mpɛ akoradze ngu sor, mbrɛ nkakraka nye nkandar nnsɛɛ no, na ewifo mmbubu mu nnkowia:
21. na mbrɛ w'akoradze wɔ no, hɔ na w'akoma so wɔ.
22. Nyimpadua ne kandzea nye enyiwa: dɛm ntsi sɛ w'enyiwa yɛ kor a, wo nyimpadua nyina bɛyɛ kann.
23. Na sɛ w'enyiwa muo a, wo nyimpadua nyina bɛyɛ kusuww. Na sɛ kan a ɔwɔ wo mu no yɛ sum a, sum no ne kɛse tse dɛn!
24. Obiara nntum nnsom ewuranom beenu; osiandɛ obekyir baako na ɔadɔ baako, anaadɛ obedzi baako nyi na oebu ɔbaako enyimtsia. Hom runntum nnsom Nyankopɔn nye ahonyadze.
25. Dɛm ntsi mese hom dɛ, Mma hom nndwendwen hom nkwa ho, dɛ ebɛnadze na hom bedzi anaa ebɛnadze na hom bɔnom, anaaso hom nyimpadua ho, dɛ ebɛnadze na hom bofura. Ana nkwa nnkyɛn edziban, anaa nyimpadua nnkyɛn efuradze?
26. Hom nhwɛ wimu nnoma dɛ wonndua na wommbu, eso wɔmmboaboa ano nnhyɛ san do; naaso hom sor Egya nyɛn hɔn. Ana hom nnsom bo pii nnkyɛn hɔn?
27. Na hom mu woana na ɔdwendwen a, obotum dze basafa kor ato ne tsentsen do?
28. Na ɔyɛ dɛn na hom dwendwen wɔ efuradze ho? Hom nhwɛ nsua haban mu nsukookoo mbrɛ wonyin: wɔnnyɛ edwuma, eso wɔnntow asaaba:
29. naaso mese hom dɛ Solomon n'enyimnyam nyina mu mpo ɔannkeka noho dɛ yinom mu kor.
30. Na sɛ Nyankopɔn ma haban mu efuw a ɔwɔ ha ndɛ na ɔkyena wɔdze gu fononoo mu efuradze dɛm a, ɔnnkɛyɛ dza ɔkyɛn yi pii ama hom, hom a hom gyedzi suar?
31. Dɛm ntsi mma hom nndwendwen dɛ, ebɛnadze na yebedzi? Anaa, Ebɛnadze na yɛbɔnom, anaa, ebɛnadze na yebofura?
32. Na dɛm ndzɛmba yi nyina na amanamamfo hwehwɛ; na hom sor Egya nyim dɛ yinom nyina hia hom.
33. Na hom ndzi kan nhwehwɛ n'ahenman nye ne tsenenee, na wɔdze yinom nyina bɛka hom ho.
34. Dɛm ntsi mma hom nndwendwen ɔkyena ho; na ɔkyena bɔdwendwen nankasa no ho. Da kor no mu bɔn dɔɔ so ma da no.

## Tsir 7

1. Mma hom mmbu atsɛn, ma wommbu hom atsɛn.
2. Na atsɛmbu kor a hom dze bobu no, wɔdze bobu hom; na esusudze kor a hom dze susu no, wɔdze bosusu ama hom.
3. Na ɔyɛ dɛn na ehwɛ duaba a ɔwɔ wo nua enyiwa mu, na enndwen mpuna a ɔwɔ wankasa w'enyiwa mu ho?
4. Anaaso ebɛyɛ dɛn ase wo nua dɛ, Ma minyi duaba mfi w'enyiwa mu, na hwɛ, mpuna wɔ wankasa w'enyiwa mu?
5. Ɔwo dabrabanyi, dzi kan yi mpuna fi wankasa w'enyiwa mu: nna ibohu yie eyi duaba no efi wo nua enyiwa mu.
6. Mma hom mmfa dza no ho tsew no mma nkraman, eso mma hom nntow hom ahondze pa nngu mpreko enyim, amma wɔaammfa hɔn anan enntsiatsia do, na wɔaannsan bio ammbɛtsetsew hom mu.
7. Hom mbisa na wɔbɛma hom; hom nhwehwɛ na hom bohu; hom mbɔ mu na wobobue hom:
8. na obiara a obisa no onya; na nyia ɔhwehwɛ no ohu; na nyia ɔbɔ mu no wobobue no.
9. Anaaso hom mu woana, na sɛ ne ba bisa no paanoo a, ɔbɛma no ɔbo?
10. Anaaso sɛ obisa no esunam a, ɔbɛma no ɔwɔ?
11. Na sɛ hom a hom muo yi nyim mbrɛ hom dze akyɛdze pa ma hom mba a, mpɛn ahen ara na hom Egya a ɔwɔ sor no nnkɛfa ndzɛmba pa ama hɔn a wobisa no?
12. Dɛm ntsi adze biara a hom pɛ dɛ nyimpa yɛ ma hom no, hom nyɛ dɛmara so mma hɔn; na iyi nye mbra no nye nkɔnhyɛfo no.
13. Hom nhɛn abow tseaba no mu, na abow a ɔtsɛw, na ɔkwan a ɔyɛ tɛtɛr nye dza wɔdze kɔ ɔsɛɛ mu, na piinara wɔ hɔ a wɔfa mu.
14. Na abow a ɔyɛ tseaba na ɔkwan a ɔyɛ heaheaba nye dza wɔdze kɔ nkwa mu, na kumaabi na wohu.
15. Hom nhwɛ yie wɔ nkɔnhyɛfo atorfo ho, na wɔba hom nkyɛn wɔ nguannwoma akataho mu, na hɔn mu dze, wɔyɛ mpataku edzifodzepɛfo.
16. Hɔn aba na hom dze bohu hɔn. Ana nyimpa tsetsew wenyinaba wɔ nsoɛ do, anaaso adɔmba wɔ kɔkrɔ do?
17. Dɛmara na dua pa ɔsow aba pa; na dua a ɔaprɔw dze, ɔsow aba bɔn.
18. Dua pa nntum nnsow aba bɔn, na eso dua a ɔaprɔw nntum nnsow aba pa.
19. Dua biara a ɔnnsow aba pa no, wotwa, na wɔtow kyen gya mu.
20. Dɛm ntsi hom dze hɔn aba bohu hɔn.
21. Nnyɛ obiara a ɔse me dɛ, Ewuradze, Ewuradze, na ɔbɔkɔ sor ahenman no mu; na nyia ɔbɛyɛ m'Egya a ɔwɔ sor no ne pɛ a.
22. Da no mu no dodowara bɛse me dɛ, Ewuradze, Ewuradze, ana yɛammfa wo dzin annhyɛ nkɔm, na yɛammfa wo dzin enntu mbɔnsam, na yɛammfa wo dzin annyɛ tum ndwuma pii?
23. Na aber no, mebɛpaa mu maka akyerɛ hɔn dɛ, Minnyim hom da: hom mfi me nkyɛn nkɔ, hom a hom yɛ emumuyɛ.
24. Dɛm ntsi obiara a otsie me nsɛm yi na ɔyɛ no, wɔdze no bosusu badwembanyi a osii ne dan wɔ ɔbotan do no.
25. Na nsu tɔree, na nsuyirii bae, na ehum tui, ma wɔboor dan no na ɔannhwe ase, osiandɛ wɔtoo ne fapem wɔ ɔbotan do.
26. Na obiara a otsie me nsɛm yi na ɔnnyɛ no, wɔdze no bosusu kotobonyi a osii ne dan wɔ anhwea do no ho.
27. Na nsu tɔree, na nsuyirii bae, na ehum tui boor dan no, na ɔhwee ase, na n'asehwe no so.
28. Na ɔbaa dɛ Jesus wiee nsɛm yi no, ne nkyerɛkyerɛ yɛɛ nyimpadodow no ahobow;
29. osiandɛ ɔkyerɛkyerɛɛ hɔn dɛ nyia ɔwɔ tum, na ɔnntse dɛ akyerɛwfo no.

## Tsir 8

1. Na ofii koko no do sianee no, nyimpadodow pii kaa no do.
2. Na ɔkwatanyi bi bae bɔkotoow no see dɛ, Mo wura, sɛ epɛ a, ibotum dɛ ema mo ho san.
3. Na ɔtseen ne nsa dze kaa no see dɛ, Mepɛ, wo ho nsan.  Na ntsɛmara na kwata no fii no ho.
4. Na Jesus see no dɛ, Hwɛ na aannka annkyerɛ obiara, mbom san kɔ, fa woho kɛkyerɛ ɔsɔfo no, na kɛma ayɛyɛdze a Moses hyɛe no fa yɛ dasedzi ma hɔn.
5. Na ɔkɛhɛɛn Karpernaum no, ɔhamupanyin bi baa ne nkyɛn bɛserɛɛ no see no dɛ,
MAT.8.6, Mo wura, m'akowaa da fie yar mbubui retseetsee dodow.
7. Na Jesus see no dɛ, Mebɛba mabɛsa no yarba.
8. Na ɔhamupanyin no buae see dɛ, Mo wura, mennsɛ dɛ ebɛhɛn me hatsɛw ase; na ka asɛm no nko, na m'akowaa ho bɛsan no.
9. Na mo so meyɛ nyimpa a mowɔ tum ase, na mowɔ nsordaafo wɔ m'ase, na mese yi dɛ, Kɔ a, ɔkɔ; na mese obi so dɛ, Bra a, ɔba; na mese m'akowaa dɛ, Yɛ iyi a, ɔyɛ.
10. Na Jesus tsee no, ɔyɛɛ no nwanwa, na ɔsee hɔn a wɔka no do no dɛ, Nokwar mese hom dɛ, Israel mu mpo munnhun gyedzi a ɔtse dɛm yi bi pɛn.
11. Na mese hom dɛ dodowara befi boka nye anee aba, na wɔnye Abraham nye Isaak nye Jakob abɛtsena ase wɔ sor ahenman no mu;
12. ber a ahenman no ne mba no dze wɔbɔtow hɔn egu ekyirekyir sum no mu: mbrɛ osu nye asetwɛr wɔ no.
13. Na Jesus see ɔhamupanyin no dɛ, Kɔ, na dɛ mbrɛ agye edzi yi, ɔnyɛ dɛmara mma wo.  Na dɔn no ara mu akowaa no tsee apɔw.
14. Na Jesus baa Peter fie no, ohun n'asew basia dɛ ɔda hɔ yar papu.
15. Na osuoo ne nsa mu na papu no fii no do; na ɔsoɛree na ɔsoom no.
16. Na odur ewimbir no, wɔdze pii a mbɔnsam afa hɔn brɛɛ no; na ɔdze n'asɛm tuu esunsum no, na ɔsaa hɔn a wɔyar nyina yarba,
MAT.8.17, ama dza nkɔnhyɛnyi Isaia kae no aaba mu dɛ, Ɔno na ɔfaa hɛn ahoɔmberɛw, na ɔsoaa hɛn nyarba.
18. Na Jesus hun nyimpadodow pii wɔ no ho no, ɔhyɛɛ dɛ wɔnkɔ esuegya no ho.
19. Na Ɔkyerɛwfo bi bae bɛsee no dɛ, Kyerɛkyerɛnyi, beebiara a ebɔkɔ no, mebɛka wo do.
20. Na Jesus see no dɛ, Nsɔ wɔ etu, na wimu nnoma wɔ mberɛbuw, na nyimpa Ba no dze, onnyi mbrɛ ɔdze ne tsir to.
21. Na n'esuafo mu bi so see no dɛ, Mo wura, ma me kwan ma monkɔ minkesie m'egya ana.
22. Na Jesus see no dɛ, Ka mo do, na ma ewufo nsie hɔnara hɔn ewufo.
23. Na ɔkɔr hɛn mu no, n'esuafo no kaa no do.
24. Na hwɛ, ehum kɛse tui wɔ po no mu, na asorɛkye kataa hɛn no do, nna ɔno dze, ɔada.
25. Na wɔbae benyaan no see dɛ, Owura, gye hɛn, yɛrehera.
26. Na ɔsee hɔn dɛ, Ebɛnadze ntsi na hom yɛ ehufo, hom a hom gyedzi suar?  Nna ɔsoɛree na ɔbraa mframa nye po no, na ɔtaa dzinn.
27. Na ɔyɛɛ nyimpa no nwanwa na wɔsee dɛ, Ebɛn nyimpa nye yi a mframa na po mpo wotsie no yi?
28. Na odur esuegya no ho wɔ Gadarafo asaase do no, nyimpa beenu bi a mbɔnsam afa hɔn behyiaa no kwan; wofi abodan mu na wɔyɛ abɔyafo mbordo dɛ, ma ntsi obi nntum nntwa mu wɔ kwan no do.
29. Na hwɛ, wɔtseaa mu see dɛ, Yɛnye wo wɔ ebɛn yɛ, ɔwo, Nyankopɔn Ba? Ana ebaa ha dɛ erebɛhaw hɛn ansaana ber no edu?
30. Na ofi hɔn nkyɛn kɔ ekyir kakra no, mprekokuw kɛse bi wɔ hɔ ridzidzi.
31. Na mbɔnsam no serɛɛ no dɛ, Sɛ itu hɛn a, soma hɛn mprekokuw no mu.
32. Na ɔsee hɔn dɛ, Hom nkɔ.  Na wopuei sii mu kɔr mpreko no mu; na hwɛ, mprekokuw no nyina faa twitwi kesiaan ɔbo kronn no koguguu po no mu, na wowuwui wɔ nsu no mu.
33. Na hɔn a wɔrenyɛn hɔn no guanee kɔr kurow no mu kɛkaa ne nyina nye dza ɔbaa hɔn a mbɔnsam afa hɔn no do no ho asɛm.
34. Na kurow no nyina fiir edzi behyiaa Jesus, na wohun no no, wɔserɛɛ no dɛ omfi hɔn ntoaado nkɔ.

## Tsir 9

1. Na ɔkɔr hɛn mu, na otwae baa nankasa no kurow mu.
2. Na hwɛ, wɔdze mbubuinyi a ɔda mpa do brɛɛ no; na Jesus hun hɔn gyedzi no, ɔsee mbubuinyi no dɛ, Ɔba, hyɛ dzen, wɔdze wo bɔn akyɛ wo.
3. Na Akyerɛwfo no binom kaa wɔ hɔn tsirmu dɛ, Dɛm nyimpa yi reka ebususɛm.
4. Na Jesus hun hɔn adwen no, ɔsee dɛ, Ɔyɛ dɛn na hom rodwen dza omuo wɔ hom akoma mu yi?
5. Na dza ɔwɔ hen na ɔyɛ mberɛw kɛse, ebɛse dɛ, Wɔdze wo bɔn akyɛ wo, anaa ebɛse dɛ, Soɛr na nantsew a?
6. Na mbrɛ ɔbɛyɛ ma hom ehu dɛ nyimpa Ba no wɔ tum wɔ asaase do dɛ ɔdze bɔn kyɛ ntsi, (nna ɔsee mbubuinyi no dɛ, )  Soɛr, fa wo mpa na kɔ wo fie.
7. Na ɔsoɛree na osii mu kɔr ne fie.
8. Na nyimpadodow no hunii no, wosuroi, na woyii Nyankopɔn a ɔdze dɛm tum ama nyimpa no ayɛw.
9. Na ɔresen no, ohun nyimpa bi a wɔfrɛ no Matthew dɛ ɔtse bea a wɔgye tow, na ɔsee no dɛ, Ka mo do.  Na ɔsoɛree kaa no do.
10. Na ɔtse edzidzii wɔ Matthew ne fie no; ɔbaa dɛ atowgyefo nye ndzebɔnyɛfo pii bɛtsenatsenaa Jesus nye n'esuafo no nkyɛn., #Luk 15.1
11. Na Farisiifo no hunii no, wɔsee n'esuafo no dɛ, Ɔyɛ dɛn na hom Kyerɛkyerɛnyi nye atowgyefo nye ndzebɔnyɛfo dzidzi yi?
12. Na ɔtsee no, ɔsee dɛ, Hɔn a wɔtse hɔn apɔw mu no, wonnhia oduyɛfo, na mbom hɔn a wɔyar no a.
13. Hom nkɔ nkosua iyi n'asekyerɛ: Mepɛ ehumbɔbɔr, na nnyɛ afɔrbɔ a. Mammbɛfrɛ atseneneefo, na mbom ndzebɔnyɛfo a.
14. Nna John n'esuafo no baa ne nkyɛn bɛsee dɛ, Ebɛnadze ntsi na yɛnye Farisiifo no yɛtɔ dɛ yedzi mbuada, na w'esuafo dze, wonndzi mbuada yi?
15. Na Jesus see hɔn dɛ, Ayeforpia mu mba no, aber a ayeforkun no wɔ hɔn nkyɛn no, wobotum edzi awerɛhow anaa? Na nda no bɛba a wobeyi ayeforkun no efi hɔn nkyɛn, na nkyii wobedzi mbuada.
16. Obi mmfa tam fofor sin nntaa atar dadaw mu: dɛm no, dza wɔdze taa mu no yi fi atar no mu, na ntsewee no yɛ kɛse.
17. Na wɔmmfa wenyin fofor nngu nwomantoa dadaw mu: dɛm no, nwomantoa no paa, na wenyin no hue gu, ma toa no so sɛɛ; mbom wɔdze wenyin fofor gu toa fofor mu, ama ebien nyina ayɛ yie.
18. Na ɔreka yinom kyerɛ hɔn no ara na ɔpanyin bi bae bɔkotoow no see dɛ, Me babaa ewu sesei: na bra bɛfa wo nsa to no do, na obenya nkwa.
19. Na Jesus soɛree kaa no do, na n'esuafo no so dɛmara.
20. Na hwɛ, ɔbaa bi a ɔyar bɔgyaagu mfe duebien bae bedzii n'ekyir dze ne nsa kaa n'atar ano ndwow:
21. osiandɛ ɔbaa no see wɔ no mu dɛ, Sɛ meka n'atar nko ara mpo a, mo ho bɛyɛ me dzen.
22. Na Jesus daan noho na ohun no no, ɔsee no dɛ  Babaa, hyɛ dzen, wo gyedzi agye wo. Na hɔ no ara na ɔbaa no tsee apɔw.
23. Na Jesus hɛɛn ɔpanyin no ne fie, na ohun hɔn a wɔhɛn atɛntɛbɛn nye nyimpadodow a wɔreyɛ gyegyeegye no,
MAT.9.24, ɔsee hɔn dɛ, Hom ntwe homho, na akataasiaba no nnwui, na ɔada ara.  Na wɔsereew no twee.
25. Na wɔpaam nyimpadodow no fii hɔ no, ɔkɔr dan mu na okosuoo akataasiaba no ne nsa mu, na ɔsoɛree.
26. Na iyi ho asɛm tahyee asaase no nyina do.
27. Na Jesus fi hɔ rokɔ no, enyifurafo beenu kaa no do tseaa mu see dɛ, David ba, hu hɛn mbɔbɔr.
28. Na Jesus kɛhɛɛn fie no, enyifurafo no baa ne nkyɛn, na Jesus see hɔn dɛ, Ana hom gye dzi dɛ mubotum ayɛ yi?  Wɔsee no dɛ, Nyew, Owura.
29. Nna ɔkaa hɔn enyiwa see dɛ, Mbrɛ hom gyedzi tse no, ɔnyɛ dɛmara mma hom.
30. Na hɔn enyiwa buebuei. Na Jesus braa hɔn dzendzenndzen dɛ, Hom nhwɛ yie mma obiara aanntse iyi ho hwee.
31. Na hɔn dze, wofii hɔ no, wɔdze ne nka kɛtahyee wɔ asaase nyina do.
32. Na worifir edzi no, hwɛ, wɔdze mmum a abɔnsam afa no brɛɛ no.
33. Na otuu abɔnsam no, mmum no kasae. Na ɔyɛɛ nyimpadodow no nwanwa, na wɔsee dɛ, Wonnhun dɛm yi bi pɛn wɔ Israel.
34. Na Farisiifo no dze, wɔsee dɛ, Mbɔnsam hɔn panyin do na ɔnam tu mbɔnsam no.
35. Na Jesus kekyiin nkurow nye nkurobaase nyina mu kyerɛkyerɛe wɔ hɔn nhyiamudan mu, na ɔkaa ahenman no ne nsɛmpa no ho asɛm, na ɔsaa nyarba nyina nye ahoɔmberɛw nyina.
36. Na ohun nyimpadodow no, ne yamu hyehyee no maa hɔn, osiandɛ wɔahaw na wɔsam hɔ dɛ nguan a wonnyi ɔhwɛfo.
37. Na ɔsee n'esuafo no dɛ, Ndɔbaa no dɔɔ so, na edwumayɛfo no dze, wosuar.
38. Dɛm ntsi hom nserɛ ndɔbaa no wura ma ɔnsoma edwumayɛfo mbra n'edwuma no mu.

## Tsir 10

1. Na ɔfrɛɛ n'esuafo duebien no baa ne nkyɛn no, ɔmaa hɔn tum wɔ esunsum fi do, dɛ wontu hɔn, na wɔnsa nyarba nyina, nye ahoɔmberɛw nyina.
2. Na esuafo duebien no hɔn edzin nye yinom: dza odzi kan no, Simon a wɔfrɛ no Peter, nye no nua Andrew; James, Zebedee ba no, nye no nua John;
3. Filip nye Bartholomew; Tomas nye Matthew towgyenyi no; James, Alfaeus ba no, nye Tadeus;
4. Simon Kanannyi, nye Judas Iskariot a oyii no mae no so.
5. Duebien yi na Jesus somaa hɔn, na ɔhyɛɛ hɔn dɛ, Mma hom nnkɔ amanaman kwan no mu, eso mma hom nnhɛn Samariafo kurow biara mu:
6. na mbom hom nkɔ Israel fie nguan a wɔayew no nkyɛn.
7. Na hom kɔ a, hom nkɛka dɛ, Ɔsor ahenman no abɛn.
8. Hom nsa ayarfo yarba, hom nnyan ewufo, hom mma akwatafo ho nsan, hom ntu mbɔnsam: hom enya no kwa: hom mfa mma kwa.
9. Mma hom mmfa sika, anaa dwɛɛtɛɛ, anaa kɔɔber nngu hom abɔdo mu;
10. mma hom mmfa bɔtɔ, anaa sorntar ebien, anaa nsokota, anaa poma: osiandɛ ɔfata odwumayɛnyi dɛ odzidzi.
11. Na kurow anaa ekurobaase biara a hom bɛhɛn mu no, hom nhwehwɛ nyia ɔsɛ wɔ hɔ; na hɔ na hom ntsena nkodu dɛ hom befi hɔ akɔ.
12. Na sɛ hom rehɛn ofi no mu a, hom nkyia.
13. Na sɛ ɔyɛ fie a ɔfata a, hom asomdwee nka no, na sɛ ɔmmfata a, hom asomdwee nsan mbra hom hɔ.
14. Na obiara a ɔnnkɛgye hom anaa onnketsie hom asɛm no, hom fi ofi anaa kurow no mu rokɔ a, hom mporoporow hom ananadze huntuma.
15. Nokwar mese hom dɛ atsɛmbu da no mu dza ɔbɛba dɛm kurow no do no bɛsen dza ɔbaa Sodom nye Gomora do no.
16. Hwɛ, mosoma hom dɛ nguan wɔ mpataku finimfin: dɛm ntsi hom nyɛ enyansafo dɛ nwɔ, na hom nyɛ krɔnn dɛ mbubur.
17. Na hom nhwɛ yie wɔ nyimpa ho; osiandɛ wobeyi hom akɔ mpanyimfo bagua mu, na wɔaka hom mpire wɔ hɔn nhyiamudan mu;, #Mar 13.9-11; Luk 12.11
18. na eso wɔdze hom bɔkɔ ambradofo nye ahemfo enyim wɔ me ntsi, dze eedzi dase ama hɔn nye amanaman.
19. Na sɛ woyi hom ma a, mma hom nndwendwen mbrɛ hom bɛyɛ, anaa dza hom bɛka, na wɔdze dza hom bɛka bɛma hom dɔn no ara mu.
20. Na nnyɛ hom na hom kasa, na hom Egya no Sunsum na ɔkasa wɔ hom mu.
21. Na nua beyi nua ama owu, egya beyi ba ama; na mba bɔsoɛr wɔ awofo do na wɔama woeku hɔn.
22. Na nyimpa nyina bɛtan hom wɔ me dzin ntsi: na nyia ɔbɛtsena mu ekodu ewiei no, ɔno na wɔbɛgye no nkwa.
23. Na sɛ wɔtseetsee hom wɔ kurow yi mu a, hom nguan nkɔ fofor mu; na nokwar mese hom dɛ, Hom nnkowie Israel nkurow nyina do kɔ ansaana Nyimpa Ba no aba.
24. Osuanyi nnkyɛn ne kyerɛkyerɛfo, na akowaa nnkyɛn no wura.
25. Ɔdɔɔ so ma osuanyi dɛ ɔbɛyɛ dɛ ne Kyerɛkyerɛfo, na akowaa dɛ ɔbɛyɛ dɛ no wura. Na sɛ wɔafrɛ ofiwura no Beelzebul a, ebɛn edzin ara na wɔnnkɛfa afrɛ ne fifo!
26. Dɛm ntsi mma hom nnsuro hɔn: na biribi do nnkatae a worinnyi no edzi, na onnhuntae a worunnhu.
27. Dza meka kyerɛ hom wɔ sum mu no, hom nka no kan mu; na dza hom tse no asomu no, hom mpaa mu nka no adan etsifi.
28. Na mma hom nnsuro hɔn a woku nyimpadua no, na ɔkra dze, wonntum nnku no: na mbom hom nsuro nyia obotum asɛɛ ɔkra nye nyimpadua nyina wɔ amandzehu kurow mu.
29. Ana wɔnntɔn nsorɔm ebien nngye pɛsewa? Naaso hɔn mu kor mpo nnkokwetsir hom Egya ahwe famu.
30. Na hom tsinhwi mpo wɔakan ne nyina.
31. Dɛm ntsi mma hom nnsuro: na hom som bo kyɛn nsorɔm pii.
32. Dɛm ntsi obiara a ɔbɔbɔ me dzin wɔ nyimpa enyim no, ɔno na mo so mobobɔ ne dzin wɔ m'Egya a ɔwɔ sor n'enyim.
33. Na obiara a ɔbɛpa me wɔ nyimpa enyim no, ɔno na mo so mebɛpa no m'Egya a ɔwɔ sor n'enyim.
34. Mma hom nndwen dɛ mebae mobɔsomaa asomdwee wɔ asaase do: mammba mammbɔsoma asomdwee, na mbom nkrantsee a.
35. Na mebae mebɛpaapaa mu ma banyin nye n'egya eenya, babaa nye ne na eenya, asew basia nye n'asewbaa eenya:
36. na nyimpa n'atamfo bɛyɛ ne fifo.
37. Nyia ɔdɔ egya anaa na kyɛn me no, ɔmmfata me; na nyia ɔdɔ babanyin anaa babaa kyɛn me no, ɔmmfata me.
38. Na nyia ɔmmfa ne mbeamudua na ɔnnka mo do no, ɔmmfata me.
39. Nyia ɔdɔ no nkwa no, ɔbɛyew no; na nyia ɔyew no nkwa wɔ me ntsi no, obohu.
40. Nyia ɔgye hom no, ɔgye me; na nyia ɔgye me no, ɔgye nyia ɔsomaa me no.
41. Nyia ɔgye nkɔnhyɛnyi wɔ nkɔnhyɛnyi dzin mu no, obenya nkɔnhyɛnyi akatua; na nyia ɔgye ɔtseneneenyi wɔ ɔtseneneenyi dzin mu no, obenya ɔtseneneenyi akatua.
42. Na obiara a ɔbɛma nketseaba yi mu baako nsunwin kɔɔpow ma mpo wɔ osuanyi dzin mu no, nokwar mese hom dɛ n'akatua rommbɔ no.

## Tsir 11

1. Na Jesus wiee n'esuafo duebien no kasakyerɛ no, ofii hɔ dɛ ɔrekɛkyerɛkyerɛ na ɔakɛka asɛm wɔ hɔn nkurow mu.
2. Na John tsee Kraest no ndwuma wɔ efiadze no, ɔsomaa n'esuafo no kebisaa no dɛ,
MAT.11.3, Ana ɔwo nye nyia ɔreba no, anaa yɛnhwɛ nyimpa fofor bi so kwan?
4. Na Jesus buae see hɔn dɛ, Hom nkɔ nkɛka dza hom ehu na hom atse yi nkyerɛ John:
5. enyifurafo hu adze, mbubua nantsew, akwatafo ho san, etsitsifo tse asɛm, ewufo nyan, na wɔka asɛmpa no kyerɛ ehiafo., #Isa 35.5
6. Na nhyira aka nyia mennyɛ fintsidua mma no.
7. Na John n'esuafo no rokɔ no, Jesus hyɛɛ ase kaa John ho asɛm kyerɛɛ nyimpadodow no dɛ, Ebɛnadze na hom kɔr sar no do kɔhwɛe? Ndzɛmbir a mframa rihim no a?
8. Na ebɛnadze na hom puei kɔhwɛe? Nyimpa a ofura serekye tam a? Hwɛ, hɔn a wofura serekye tam wɔ ahemfo fie.
9. Na ebɛnadze koraa na hom kɔree kɔhwɛe? Ana dɛ hom bohu nkɔnhyɛnyi a? Nyew, mese hom dɛ nyia ɔkyɛn nkɔnhyɛnyi mpo a.
10. Oyi nye nyia wɔakyerɛw no ho asɛm dɛ, Hwɛ, morosoma mo bɔfoe ma oeedzi w'enyim kan a Obesiesie wo kwan a ɔda w'enyim no.
11. Nokwar mese hom dɛ, hɔn a mbaa awo hɔn nyina mu biara mmpuei a ɔyɛ kɛse kyɛn John Onumanyi no; naaso nyia ɔyɛ aketseaba wɔ sor ahenman mu no yɛ kɛse kyɛn no.
12. Na ofitsi dɛ John Onumanyi no bae dze bodu ndɛ sor ahenman no gye enyiber, na hɔn a hɔn enyi aber no fa no enyiɔdzen do.
13. Na nkɔnhyɛfo nyina nye mbra no hyɛɛ nkɔm bɛpeem John do .
14. Na sɛ hom pɛ dɛ hom gye to mu a, oyi nye Elija a ɔreba no.
15. Nyia ɔwɔ aso a ɔdze tsie no ma ontsie.
16. Na ebɛnadze na medze ɔsantsen yi mobɔto ho? Ɔtse dɛ mbofraba a wɔtsenatsena gua do, na wɔrefrɛfrɛ hɔn anyɛnkofo, se dɛ,
MAT.11.17, Yɛahɛn atɛntɛbɛn ama hom, na hom annsaw; yeetwa ewuo na hom werɛ annhow.
18. Na John bae, onndzidzi eso ɔnnom, na wɔse dɛ, Ɔwɔ abɔnsam.
19. Nyimpa Ba no bae, odzidzi na ɔnom, wɔse dɛ, Hwɛ, nyimpa tumfur, nsahweam, atowgyefo nye ndzebɔnyɛfo nyɛnko. Naaso nyansa no ndwuma bu no bem.
20. Nna ɔhyɛɛ ase twuuw nkurow a ɔyɛɛ no tum ndwuma pii wɔ mu no enyim, osiandɛ woennu hɔnho.
21. Korazin, due! Bɛtsaeda, due! Osiandɛ sɛ tum ndwuma a wɔyɛe wɔ hom mu yi, wɔyɛɛ no wɔ Taere nye Sidon mu a, nkyɛ wonuu hɔnho dada wɔ eyitam nye nso mu., #Isa 23.1-18; Eze 26.1—28.26; Joel 3.4-8; Amos 1.9
22. Na mese hom dɛ atsɛmbu da no mu ɔbɛfanyim Taere nye Sidon akyɛn hom.
23. Na ɔwo, Karpernaum, wɔbɛma wo do akɔ sor anaa? Hwɛ, wɔbɛbrɛ wo adze akɔ samanadze; osiandɛ tum ndwuma a wɔyɛe wɔ wo mu yi, sɛ wɔyɛɛ no wɔ Sodom a, nkyɛ wɔtse hɔ bodu ndɛ.
24. Na mese hom dɛ atsɛmbuda no ɔbɛfanyim Sodom akyɛn wo.
25. Na aber no mu, Jesus buae see dɛ, Miyi wo ayɛw, Egya, sor nye asaase Wura, dɛ edze ndzɛmba yi esuma enyansafo nye abadwembafo, na eyi akyerɛ nkɔkowaba.
26. Nyew, Egya, dɛm na ɔsɔɔ w'enyi.
27. M'Egya dze ndzɛmba nyina ahyɛ me nsa; na obiara nnyim Ɔba no, gyedɛ Egya no; eso obiara nnyim Egya no gyedɛ Ɔba no, na nyia Ɔba no pɛ dɛ oyi no kyerɛ no.
28. Hom nyina hom mbra mo hɔ, hom a hom reyɛ edwuma berɛ na wɔasoa hom dza ɔyɛ dur, na mebɛma hom ahomgye.
29. Hom mfa mo kɔndua nto hom do, na hom nsua me, osiandɛ modwe na mebrɛ moho adze wɔ akoma mu; na hom benya ahomgye ama hom akra.
30. Na mo kɔndua yɛ mberɛw, na m'adzesoa yɛ har.

## Tsir 12

1. Na aber no mu Jesus koduaa eburow kwa mu ahomgyeda; na ɔkɔm dzee n'esuafo no, wɔhyɛɛ ase pempaan eburow mbɛtsem no wee.
2. Na Farisiifo no hunii no, wɔsee no dɛ, Hwɛ, w'esuafo no reyɛ dza ɔmmfa mbra mu ahomgyeda.
3. Na ɔsee hɔn dɛ, Ana hom nnkenkaan dza David yɛe aber a ɔkɔm dzee ɔno nye hɔn a wɔka no ho no?
4. Mbrɛ ɔkɛhɛɛn Nyankopɔn fie na okedzii kyerɛpaanoo a ɔmmfa mbra mu dɛ odzi, anaa hɔn a wɔka no ho no, gyedɛ asɔfo no ara nko no?
5. Anaaso hom nnkenkanee wɔ mbra no mu, mbrɛ ahomgyeda no mu asɔfo no wɔto ahomgyeda wɔ asɔrfi no mu, na wonndzi fɔ?
6. Na mese hom dɛ nyia ɔkyɛn asɔrfi no wɔ ha.
7. Na sɛ hom tsee kasa yi ase a, dɛ, Mepɛ ehumbɔbɔr na nnyɛ afɔrbɔ a, nkyɛ hom emmbu hɔn a wonndzi fɔ no fɔ.
8. Na nyimpa Ba no yɛ ahomgyeda no so no wura.
9. Na ofii hɔ kɔree, na ɔkɔr hɔn nhyiamudan no mu;
10. na hwɛ, nyimpa bi wɔ hɔ a ne nsa adwe. Na wobisaa no see dɛ, Ana ɔfa mbra mu dɛ wɔsa yarba ahomgyeda? Ama woeetum aatoa no.
11. Na ɔsee hɔn dɛ, Hom mu nyimpa bɛn, na sɛ ɔwɔ oguan kor, na sɛ ɔkɔtɔ mona mu ahomgyeda a, onnkosuo no mu na ɔama no do?
12. Ebɛnadze a? Ana nyimpa nsom bo nkyɛn oguan a? Dɛm ntsi ɔfa mbra mu dɛ wɔyɛ papa ahomgyeda.
13. Nna ɔsee nyimpa no dɛ, Tsen wo nsa.  Na ɔtsenee; na ɔsanee yɛɛ mu dɛ kor no.
14. Na Farisiifo no puei, na wɔkɛfaa apam wɔ no ho, mbrɛ wɔbɛyɛ asɛɛ no.
15. Na Jesus hunii no, ɔtwee noho fii hɔ, na dodowara kaa no do, na ɔsaa hɔn nyina yarba,
MAT.12.16, na ɔbraa hɔn dɛ mma wonnyi no nnkyerɛ:
17. ma dza nkɔnhyɛnyi Isaia kae no aaba mu dɛ,
MAT.12.18, Hwɛ, mo somfo a meyi no, Mo dɔfo a me kra enyiwa sɔ no: Medze mo Sunsum bogu no do, Na ɔaka atsɛmbu akyerɛ amanaman.
19. Ɔnnkɛper, eso ɔnnkɛtsea mu; Eso obiara nnkɛtse ne ndze wɔ abɔntsen do.
20. Ndzɛmbir a ɔakonkon no onnkobu, Na asaaba a opun wusiw onnkodum no, Dze ekesi dɛ ɔbɛma atsɛmbu akɔ konyim mu.
21. Na ne dzin mu na amanaman dze hɔn werɛ bɛhyɛ.
22. Nna wɔdze obi a abɔnsam afa no a ɔyɛ onyifurafo nye mmum brɛɛ no: na ɔsaa no yarba, na mmum no kasae na ohun adze.
23. Na nyimpadodow no nyina ho boow hɔn, na wɔsee dɛ, Ana oyi nye David ba no?
24. Na Farisiifo no tsee no, wɔsee dɛ, Oyi nntum nntu mbɔnsam gyedɛ ɔnam mbɔnsam panyin Beelzebul do.
25. Na ohun hɔn adwen no, ɔsee hɔn dɛ, Ahenman biara nye noho dzi mpaapaamu a, ɔyɛ amamfo, na kurow anaa fi biara a ɔnye noho dzi mpaapaamu no orinngyina:
26. na sɛ Satan tu Satan a, nna ɔnye noho edzi mpaapaamu: ɔbɛyɛ dɛn na n'ahenman egyina?
27. Na sɛ emi menam Beelzebul do tu mbɔnsam a, woana do na hom mba nam tu hɔn? Dɛm ntsi hɔn na wɔbɛyɛ hom atsɛmbuafo.
28. Na sɛ menam Nyankopɔn Sunsum do tu mbɔnsam a, nna Nyankopɔn ahenman enya aba hom nkyɛn.
29. Anaadɛ, ɔbɛyɛ dɛn na obi botum akɔ ɔkatakyi bi ne fie akɔfow n'efidze, gyedɛ odzi kan kyekyer ɔkatakyi no, ansaana ɔafow ne fie.
30. Nyia ɔnnka mo ho no, na ɔnye me enya; nyia ɔnye me mmboaboa ano no, ɔhotse gu.
31. Dɛm ntsi mese hom dɛ, Bɔn biara, ɔnye ebususɛm biara, wɔdze bɛkyɛ nyimpa, na ebususɛm a otsia Sunsum no dze, wɔnnkɛfa akyɛ nyimpa.
32. Na obiara a ɔbɛka asɛm etsia nyimpa Ba no, wɔdze bɛkyɛ no, na obiara a ɔbɛka asɛm etsia Sunsum Krɔnkrɔn no, wɔnnkɛfa akyɛ no wɔ wiadze ha, nye wiadze a ɔreba no mu.
33. Hom mma dua no nyɛ yie, na n'aba so nyɛ yie; anaadɛ hom mma dua no mprɔw, na n'aba so mprɔw: osiandɛ dua wɔdze n'aba hu no.
34. Nhurutsia mba, ɔbɛyɛ dɛn na hom muo yi, hom bɛka nsɛm pa? Na dza ebu do wɔ akoma mu no na ano ka.
35. Nyimpa pa fi ne ndzepa korabea na oyi ndzepa fi ba; na nyimpa bɔn fi ne ndzɛmba bɔn korabea na oyi dza omuo fi ba.
36. Na mese hom dɛ nsɛngyan biara a nyimpa bɛka no wobobu ho nkontaa wɔ atsɛmbu da mu.
37. Osiandɛ wo nsɛm do na wɔnam bobu wo bem; na wo nsɛm do na wɔnam bobu wo fɔ.
38. Nna Akyerɛwfo no nye Farisiifo no mu binom buae see dɛ, Kyerɛkyerɛfo, yɛpɛ dɛ yehu wo hɔ asɛnkyerɛdze.
39. Na obuae see hɔn dɛ, Ɔsantsen bɔn nye awartofo rohwehwɛ asɛnkyerɛdze, na wɔremma hɔn asɛnkyerɛdze biara dɛ nkɔnhyɛnyi Jona asɛnkyerɛdze no:
40. na dɛ mbrɛ Jona dzii ndaansa adzekyee nye adzesaa wɔ bonso yamu no, dɛmara na nyimpa Ba no bedzi ndaansa adzekyee nye adzesaa wɔ asaase tsirmu.
41. Ninive mbarimba nye ɔsantsen yi bɔsoɛr wɔ atsɛmbu no mu, na woebu hɔn fɔ; osiandɛ wonuu hɔnho wɔ Jona n'asɛnka ase, na hwɛ, nyia ɔsen Jona wɔ ha.
42. Pomu afamu ɔhembaa nye ɔsantsen yi bɔsoɛr wɔ atsɛmbu no mu, na oebu hɔn fɔ: osiandɛ ofii asaase ano noho bae betsiee Solomon ne nyansaa, na hwɛ, nyia ɔsen Solomon wɔ ha.
43. Na sunsum fi, sɛ ofi nyimpa mu fir a, okekyin wewew do hwehwɛ ahomgye na onnya bi.
44. Nna ɔse dɛ, Mebɛsan akɔ me fie a mifii mu bae no mu, na ɔba a, ɔto no pan, wɔaprapra mu na wɔahyehyɛ mu.
45. Nna ɔkɔ kɛfa esunsum esuon fofor a womuo sen nankasa ka no ho, na wɔbɛhɛn mu tsena hɔ: na nyimpa no n'ekyir asetsena yɛ bɔn sen nkan no dze; dɛmara na ɔbɛyɛ ama ɔsantsen bɔn yi.
46. Na ɔda do rekasa kyerɛ nyimpadodow no, hwɛ, ne na nye no nuanom begyinaa abow enyim hwehwɛɛ dɛ wɔnye no kasa.
47. Na obi see no dɛ, Hwɛ, wo na ɔnye wo nuanom gyina abow enyim rohwehwɛ nye wo akasa.
48. Na obuae see nyia ɔkaa kyerɛɛ no no dɛ, Woana nye me na, na woananom nye mo nuanom?
49. Na ɔtseen ne nsa wɔ n'esuafo no do see dɛ, Hwɛ, me na nye mo nuanom.
50. Na obiara a ɔbɛyɛ m'Egya a ɔwɔ sor no ne pɛ no, ɔno nye mo nua, nye m'akyerɛbaa, nye me na.

## Tsir 13

1. Da no ara Jesus fiir fie kɛtsenaa mpoano.
2. Na nyimpadodow pii behyiaa ne nkyɛn, ma dɛm ntsi ɔkɔr hɛn mu kɛtsenaa ase wɔ mu; na nyimpadodow no nyina gyinagyinaa mpoano.
3. Na ɔkaa ndzɛmba pii kyerɛɛ hɔn wɔ mbɛbu mu see dɛ, Hwɛ, oduafo no kɔree kɛpee aba;
4. na ɔrepe aba no, bi koguu kwan nkyɛn na nnoma bae bɔsosɔwee;
5. na bi koguu abosam do mbrɛ oennya dɛtse pii; na ntsɛmara na ofirii, osiandɛ oennya dɛtse a ɔdɔ;
6. na ewia soɛree no, onyinyamee na osiandɛ onnyi ndwow ntsi ɔkyenkyenee.
7. Na bi so koguu nsoɛ mu, na ofifirii ara na nsoɛ no miaa no.
8. Na bi so koguu asaase pa mu, na ɔsoow aba, bi ɔha, bi eduosia, bi eduasa.
9. Nyia ɔwɔ aso no, ma ontsie.
10. N'esuafo no baa ne nkyɛn bɛsee no dɛ, Ebɛnadze ntsi na ekasa kyerɛ hɔn mbɛbu mu yi?
11. Na obuae see hɔn dɛ, Hom dze, wɔdze ama hom dɛ hom nhu sor ahenman no mu esumasɛm, na hɔn dze, wɔmmfae mmaa hɔn.
12. Na obiara a ɔwɔ no, na wɔbɛma no na oenya mbordo, na obiara a onnyi no, dza ɔwɔ mpo wɔbɛgye ne nsamu.
13. Dɛm ntsi na mekasa kyerɛ hɔn mbɛbu mu, osiandɛ wɔhwɛ a wonnhu, wɔtse a wonntsie, eso wɔnntse ase.
14. Na hɔn mu na Isaia nkɔnhyɛ no aba mu dɛ, Tse dze, hom bɛtse naaso hom nnkɛtse ase; Na hwɛ dze, hom bɔhwɛ naaso hom nnkohu., #Isa 6.9
15. Na ɔman yi hɔn akoma epirim, Na hɔn aso esisiw dɛ wɔbɛtse Na woemuamua hɔn enyiwa Amma aber bi wɔaammfa hɔn enyiwa ennhu, Na wɔaammfa hɔn aso anntse, Na wɔaammfa hɔn akoma anntse ase, Na wɔaannsakyer Amma maannsa hɔn yarba.
16. Na nhyira aka hom enyiwa dɛ wohu, nye hom asowa dɛ wɔtse., #Luk 10.23
17. Na nokwar mese hom dɛ nkɔnhyɛfo nye atseneneefo pii pɛɛ dɛ wohu dza hom hu yi, naaso woennhu, na wɔtse dza hom tse yi, naaso wɔanntse.
18. Afei hom ntsie oduafo no ne bɛ no.
19. Sɛ obiara tse ahenman no no ho asɛm, na ɔnntse ase a, ɔbɔn no ba bɛfa dza wɔpee no n'akoma mu no kɔ. Oyi nye dza wɔpee no wɔ kwan nkyɛn no.
20. Na dza wɔpee no abosam do no, ɔnye nyia otsie asɛm no, na ntsɛmara ɔdze dɛw gye;
21. na onnyi ndwow wɔ no mu, na ɔwɔ hɔ ma ɔkyɛr kakra, sɛ abɛbrɛsɛ anaa ahohia soɛr wɔ asɛm no ntsi a, ntsɛmara na ato no fintsidua.
22. Na dza wɔpee no nsoɛ mu no, nye nyia otsie asɛm no, na wiadze yi mu akɔdadwen nye ahonya ndaadaa mia asɛm no, ma ɔnnsow aba.
23. Na dza wɔpee no asaase pa mu no, ɔnye nyia otsie asɛm no, na ɔtse ase; ɔno so na ɔsow aba, bi ɔha, bi eduosia, bi eduasa.
24. Obuu bɛ fofor so kyerɛɛ hɔn dɛ, Sor ahenman no tse dɛ nyimpa a oduaa aba pa wɔ no kwa mu;
25. na nyimpa dedae no, ne tamfo bae boduaa nworahaban so wɔ ewifua pa no mu, na ɔkɔree.
26. Na oyii ahaban na ɔsoow aba no, nna nworahaban no so daa edzi.
27. Na ofiwura no nkowaa bae bɛsee no dɛ, Yewura, ana ammpe aba pa wɔ wo kwa no mu? Na nworahaban yi so fi hen?
28. Na ɔsee hɔn dɛ, Ɔtamfo na ɔayɛ yi. Na nkowaa no see no dɛ, Ana epɛ dɛ yɛkɔ kɔboaboa ano?
29. Na ɔsee dɛ, Oho: bɛyɛ na hom roboaboa nworahaban no ano no, hom etutu ewifua no so aka ho.
30. Hom mma n'ebien nyina nnyin nkesi twaber no; na twaber no mebɛse etwafo no dɛ, Hom ndzi kan mboaboa nwora no ano, na hom nkyekyer no efiefi ma wɔnhyew no, na hom mboaboa ewifua no ano nkɔ me san do.
31. Obuu bɛ fofor so kyerɛɛ hɔn dɛ, Sor ahenman no tse dɛ sinape abafua a nyimpa fae koduaa no kwa mu;
32. ɔno na osuar kyɛn aba nyina; na sɛ onyin a, ɔyɛ kɛse kyɛn nhaban nyina na ɔyɛ dua, ma wimu nnoma bɛgyegye n'abaw do.
33. Obuu bɛ fofor so see hɔn dɛ, Sor ahenman no tse dɛ mbɔrkaw a ɔbaa fae sumaa mbɔr korbaa ebiasa mu dze kesii dɛ ne nyina kawee.
34. Yinom nyina Jesus kaa kyerɛɛ nyimpadodow no wɔ mbɛbu mu, na oennkwetsi bɛ annkasa annkyerɛ hɔn;
35. ma dza nkɔnhyɛnyi  no kae no aaba mu dɛ, Mubobue m'ano wɔ mbɛbu mu; Mebɛpaa mu maka nsɛm a ohuntsa fi wiadze ahyɛse.
36. Nna Jesus gyaa nyimpadodow no kwan na ɔbaa fie. Na n'esuafo no baa ne nkyɛn bɛsee dɛ, Kyerɛ hɛn kwa mu nwora no ho bɛ no ase.
37. Na obuae see dɛ, Nyia oduaa aba pa no nye nyimpa Ba;
38. kwa no nye wiadze; aba pa no nye ahenman no ne mba; nwora no nye ɔbɔn no ne mba;
39. ɔtamfo a oduaa hɔn nye abɔnsam; twaber nye wiadze n'ewiei; na etwafo no nye abɔfo no.
40. Na dɛ mbrɛ wɔboaboa nwora no ano wɔhyew no wɔ gya mu no, mbrɛ ɔbɛyɛ wɔ wiadze n'ewiei nye no.
41. Nyimpa Ba no bɔsoma n'abɔfoe na wɔakɔboaboa dza ɔto fintsidua nyina ano efi n'ahenman mu; nye hɔn a wɔyɛ emumuyɛ nyina,
MAT.13.42, na wɔatow hɔn egu gya fononoo mu: hɔ na osu nye asetwɛr wɔ.
43. Ɔno na atseneneefo bɛhyerɛn dɛ ewia wɔ hɔn Egya ahenman mu. Nyia ɔwɔ aso no, ma ontsie.
44. Sor ahenman no tse dɛ akoradze a wɔdze sumaa haban mu a nyimpa hunii no, ɔdze huntsae, na no ho dɛw ntsi ɔkɔree kɔtɔɔn dza ɔwɔ nyina na ɔtɔɔ haban no.
45. Bio, sor ahenman no tse dɛ batanyi a ɔrohwehwɛ ahondze pa;
46. na ohun ahondze kor a no bo so no, ɔkɔree kɔtɔɔn dza ɔwɔ nyina na ɔkɔtɔe.
47. Bio, sor ahenman no tse dɛ eboa a wɔtowee guu po mu a obumaa nam ahorow nyina bi;
48. na ɔyɛɛ ma no, wotwuwii baa mpoano na wɔtsenaa famu, na wɔboaboaa papa no ano guu mbirefi mu, na wɔtoow dza omuo no gui.
49. Mbrɛ ɔbɛyɛ wɔ wiadze ewiei nye no; abɔfo bɛba abɛpa nyimpa bɔn efi atseneneefo mu,
MAT.13.50, na wɔatow hɔn egu ogya fononoo mu; hɔ na osu nye asetwɛr wɔ.
51. Hom atse yinom nyina ase?  Wobuaa no dɛ, Nyew.
52. Na ɔsee dɛ, Dɛm ntsi kyerɛwnyi a wɔayɛ no osuanyi ama sor ahenman no ɔtse dɛ ofiwura a ofi n'adzekorabea yi ndzɛmba afofor nye adadaw pue.
53. Na ɔbaa dɛ Jesus wiee mbɛ yi bu no, ofii hɔ kɔree.
54. Na ɔkɔr nankasa no kurow mu no, ɔkyerɛkyerɛɛ hɔn wɔ hɔn nhyiamudan mu, ma hɔn ho boow hɔn na wɔsee dɛ, Oyi nyaa nyansa nye tum ndwuma yi wɔ hen?
55. Ana nnyɛ dwimfo no ne ba nye yi? Ana ne na wɔmmfrɛ no Mary, na no nuanom nye James, Josef, Simon, nye Judas?
56. Na nnyɛ ne nkyerɛbaa nyina na wɔnye hɛn wɔ ha yi? Na afei oyi nyaa ndzɛmba yinom nyina wɔ hen?
57. Na ɔyɛɛ hɔn fintsidua. Na Jesus see hɔn dɛ, Nkɔnhyɛnyi nnhwer enyidzi gyedɛ nankasa no kurow mu, nye nankasa ne fie.
58. Na gyedzi a wonnyi ntsi ɔannyɛ tum ndwuma pii wɔ hɔ.

## Tsir 14

1. Aber no mu no, ɔmansinhen Herod tsee Jesus ne nka,
MAT.14.2, na ɔsee n'asomfo no dɛ, Iyi dze, John Onumanyi no a: oenyan no efi ewufo mu; dɛm ntsi na tum ndwuma yi da edzi wɔ no mu yi.
3. Ansaana no nna Herod no nua Filip ne yer Herodias ntsi, Herod akyer John akyekyer no akɔto efiadze.
4. Ne siantsir nye dɛ John see no dɛ, Innyi ho kwan dɛ ewar basia no.
5. Ɔpɛɛ dɛ nkyɛ oku no naaso osuroo ɔman no, osiandɛ wobuu John dɛ nkɔnhyɛnyi.
6. Na wodzii Herod n'awoda no, Herodias ne babaa bae bɛsawee wɔ hɔn enyim, na ɔsɔɔ Herod n'enyi.
7. Ɔno do na ɔdze ntam bɔɔ no anohoba dɛ ɔbɛma no biribiara a obebisa.
8. Na ne na kaa hyɛɛ ne ntsirmu no, ɔsee dɛ, Fa John Onumanyi no ne tsir to prɛtse mu ma me ha.
9. Na ɔyɛɛ ɔhen no yaw; naaso ne ntam nye hɔn a wɔnye no tse edzidzi no ntsi, ɔhyɛɛ dɛ wɔmfa mma no:
10. na ɔsomae ma wokotwaa John ne tsir wɔ efiadze.
11. Na wɔdze ne tsir too prɛtse mu bae, na wɔdze maa akataasia no, na ɔdze kɛmaa ne na.
12. Na n'esuafo no bae bɛfaa no fun no kesiei, na wɔkɔree kɛkaa kyerɛɛ Jesus.
13. Na Jesus tsee no, ɔtwee noho fii hɔ nam hɛn mu kɔr sar do nkyɛn beebi, na nyimpadodow no tsee no, wofii nkurow mu nam daadze tsiiw no.
14. Na odwirii no, ohun nyimpadodow pii, na ne yamu hyehyee no maa hɔn, na ɔsaa hɔn ayarfo yarba.
15. Na odur ewimbir no, n'esuafo baa ne nkyɛn bɛsee no dɛ, Ha yi sar do a, na adze so resa: gya nyimpadodow yi kwan, ma wɔnkɔ nkuraase nkɔtɔ edziban mma hɔnho.
16. Na Jesus see hɔn dɛ, Onnhia dɛ wɔkɔ beebiara: homara hom mma hɔn biribi ma wondzi.
17. Na wɔsee no dɛ, Yɛwɔ paanoo enum nye esunam ebien pɛ wɔ ha.
18. Na ɔsee dɛ, Hom mfa mbrɛ me ha.
19. Na ɔhyɛɛ nyimpadodow no dɛ wɔntsenatsena mpɔnkɔfuw no do, na ɔfaa paanoo enum no, nye esunam ebien no, na ɔhwɛɛ sor no, ohyiraa do, na obubui, na ɔdze paanoo no maa n'esuafo no, na n'esuafo no dze maa nyimpadodow no.
20. Na hɔn nyina dzidzii mee; na wɔtasee mporoporoba a ɔkae no, nkɛntsɛn duebien amaama.
21. Na hɔn a wodzidzii no, sɛ wɔannkan mbaa nye mbofraba annka ho a, wɔbɛyɛ mpemenum.
22. Na ntsɛmara opiapiaa n'esuafo no dɛ wɔnkɔ hɛn mu na wondzi n'enyim kan wɔ esuegya noho, ma ongya nyimpadodow no kwan.
23. Na ogyaa nyimpadodow no kwan no, ɔkɔr koko no do nkyɛn beebi kɔsɔree; na odur ewimbir no nna noara nko na ɔwɔ hɔ.
24. Nna aber yi mu no, hɛn no wɔ po finimfin, na asorɛkye rubu bɔ no; na mframa so esi hɔn enyim.
25. Na ahanamakye ndɔnnan rokɔ no, ɔnantseew po enyi baa hɔn nkyɛn.
26. Na wohun dɛ ɔrenantsew po enyi no, hɔn akoma tui, na wɔsee dɛ, Ɔsaman a, na wɔdze hu kekaa mu.
27. Na ntsɛmara ɔnye hɔn kasae, na ɔsee hɔn dɛ, Hom nhyɛ dzen: mara a, mma hom nnsuro.
28. Na Peter buaa no see dɛ, Ewuradze, sɛ woara a, hyɛ me ma membra wo nkyɛn wɔ nsu no do.
29. Na ɔsee dɛ, Bra.  Na Peter fii hɛn no mu sii, na ɔnantseew nsu no do dɛ ɔrokɔ Jesus nkyɛn.
30. Na ohun mframa no, osuroi; na ɔhyɛɛ ase rodɔ no, ɔkaa mu dɛ, Ewuradze, gye me.
31. Na ntsɛmara Jesus too ne nsa suoo no mu, na ɔsee no dɛ, Ɔwo a wo gyedzi suar, ɔyɛ dɛn ntsi na egyee kyim?
32. Na wɔbaa hɛn no mu no, mframa no gyaae.
33. Na hɔn a wɔwɔ hɛn no mu no kotoow no dɛ, Ampa, Nyankopɔn Ba nye wo.
34. Na wotwae no, wɔbaa Genesaret asaase do.
35. Na nyimpa a wɔwɔ hɔ no hun no no, wɔsomae ma wɔkɔr nkurow a etwa ehyia nyina mu, na wɔdze hɔn a wɔyaryar nyina brɛɛ no,
MAT.14.36, na wɔserɛɛ no dɛ ɔmma wɔnka n'atar no ara nko mpo: na dodow a wɔkaa no no, hɔn ho yɛɛ hɔn dzen.

## Tsir 15

1. Nna Farisiifo nye kyerɛwfo a wofi Jerusalɛm baa Jesus nkyɛn bebisaa no dɛ,
MAT.15.2, Ɔyɛ dɛn na w'esuafo fom mpanyimfo atsetsesɛm do? Dɛ wɔnnhohor hɔn nsa ho ana woedzidzi yi?
3. Na obuae see hɔn dɛ, Ɔyɛ dɛn na hom so hom atsetsesɛm ntsi hom fom Nyankopɔn mbrasɛm do?
4. Osiandɛ Nyankopɔn hyɛɛ dɛ, Dzi w'egya nye wo na nyi, na, Obiara a ɔhyɛ egya anaa na ahorba no, owu na ma onwu.
5. Na hom dze, hom se dɛ, Obiara a ɔbɛse n'egya anaa ne na dɛ, Dza nkyɛ edze benya mo ho mfaso yɛ akyɛdze ma Nyankopɔn,
MAT.15.6, nna onnyi dɛ odzi n'egya nyi. Na hom atsetsesɛm ntsi hom amma Nyankopɔn mbra no enntsim.
7. Ndabrabafo, Isaia hyɛɛ hom ho nkɔm yie dɛ ɔse,
MAT.15.8, Ɔman yi dze hɔn anofamfa dzi me nyi, Naaso hɔn akoma dze, ɔnye me ntamu twe kɛse;
9. Na wɔsɔr me gyan, Wɔkyerɛkyerɛ nkyerɛkyerɛ a ɔyɛ nyimpa ahyɛdze.
10. Na Jesus frɛɛ nyimpadodow no baa ne nkyɛn no, ɔsee hɔn dɛ, Hom ntsie na hom ntse ase:
11. Nnyɛ dza ɔkɔ anomu na ogu nyimpa ho fi, na mbom dza ofi anomu ba no na ogu nyimpa ho fi.
12. Nna n'esuafo no bae bɛsee no dɛ, Inyim dɛ Farisiifo no tsee asɛm yi no, ayɛ hɔn fintsidua?
13. Na obuae see hɔn dɛ, Dua biara a m'Egya a ɔwɔ sor no anntsɛw no, wobotu.
14. Hom ngyaa hɔn: wɔyɛ akwankyerɛfo enyifurafo. Na sɛ onyifurafo kyerɛ onyifurafo kwan a, hɔn beenu nyina bɔtɔ mona mu.
15. Na Peter buae see no dɛ, Kyerɛ hɛn bɛ yi ase.
16. Na ɔsee dɛ, Ana hom so nnyae nnyaa ntseasee?
17. Ana hom nnhu dɛ biribiara a ɔhɛn anomu no ɔkɔ yafun mu, na woyi gu tsea mu?
18. Na dza ofi anomu ba no, ofi akoma mu, na ɔno na ogu nyimpa ho fi.
19. Na akoma mu na adwembɔn fi ba, ewudzi, awarto, ndwamanyɛ, adzewia, dasewia, ebususɛm:
20. yinom nye ndzɛmba a ogu nyimpa ho fi; na edze nsa a wɔannhohor ho bedzidzi dze, onngu nyimpa ho fi.
21. Na Jesus twee noho fii hɔ kɔr Taere nye Sidon afamu.
22. Na hwɛ, Keenannyi ɔbaa fi ntoaado hɔ bae bɛkaa mu dɛ, Ewuradze, David ba, hu me mbɔbɔr: na abɔnsam rehaw me babaa papa.
23. Na oemmbua no asɛm biara. Na n'esuafo no bae bɛserɛɛ no dɛ, Gya no kwan ma ɔnkɔ, na ɔrekeka mu dzi hɛn ekyir.
24. Na obuae see dɛ, Wɔannsoma me obiara hɔ dɛ Israel fie nguan a wɔayew no nko hɔ.
25. Na ɔbae bɔkotoow no see dɛ, Ewuradze, boa me.
26. Na obuae see dɛ, Ɔnnsɛ dɛ wɔfa mba edziban tow ma nkramanmba.
27. Na ɔbaa no see dɛ, Mo wura, nyew: naaso nkramanmba no dzi mporoporoba a ofi hɔn wuranom pon do gu no bi.
28. Nna Jesus buae see no dɛ, Ɔbaa, wo gyedzi so: ɔnyɛ hɔ mma wo dɛ mbrɛ epɛ.  Na ofi dɔn no ara mu ne babaa no ho yɛɛ no dzen.
29. Na Jesus fii hɔ baa Galilii po ho, na ɔkɔr koko do kɛtsenaa ase wɔ hɔ.
30. Na nyimpadodow pii baa ne nkyɛn a wɔdze mbubua, enyifurafo, mmum, mpakye, nye binom pii; na wɔdze hɔn boguu n'ananadze na ɔsaa hɔn yarba:
31. ma ɔyɛɛ nyimpadodow no nwanwa dɛ mmum rekasa, mpakye ridzi mu, mbubua renantsew, na enyifurafo ruhu adze; na wɔhyɛɛ Israel Nyankopɔn enyimnyam.
32. Na Jesus frɛɛ n'esuafo see hɔn dɛ, Me yamu hyehye me ma nyimpadodow yi, osiandɛ wɔatsena me nkyɛn ndaansa yi na wonnyi biribi a wodzi; na memmpɛ dɛ migya hɔn kwan ma wɔdze kɔm kɔ, bɛyɛ na wɔakɔtɔ bitsi wɔ kwan mu.
33. Na n'esuafo no see no dɛ, Henfa na yebenya paanoo a ɔbɛmee nyimpadodow pii yi wɔ sar do ha?
34. Na Jesus see hɔn dɛ, Paanoo ahen na hom wɔ?  Na wɔsee no dɛ, Esuon, nye esunam nketsenketse kakraabi.
35. Na ɔhyɛɛ nyimpadodow no dɛ wɔntsenatsena famu;
36. na ɔfaa paanoo esuon no, nye esunam no; na ɔdaa ase, na obubui, na ɔdze maa esuafo no, na esuafo no so dze maa nyimpadodow no.
37. Na hɔn nyina dzidzii mee; na wɔtasee mporoporoba a ɔkae no, mbirefi esuon amaama.
38. Na hɔn a wodzidzii no, wɔyɛ mpemanan a wɔnnkan mbaa nye mbofraba nnka ho.
39. Na ogyaa nyimpadodow no kwan, na ɔfoow hɛn baa Magadan ntoaado.

## Tsir 16

1. Farisiifo nye Sadusiifo bi bae bɔsɔɔ Jesus hwɛe bisaa no dɛ ɔnkyerɛ hɔn asɛnkyerɛdze a ofi sor.
2. Na obuae see hɔn dɛ, Odu ewimbir a, hom ka dɛ, Wimu bɛtsew, osiandɛ sor aber.
3. Na anapa hom se dɛ, Ndɛ ehum botu, osiandɛ sor ayɛ kowioo na oemuna. Hom tum hwɛ wimu kyerɛ dza obesi, na mber ho nsɛnkyerɛdze dze, hom nntum nnkyerɛ ase.
4. Ɔsantsen bɔn a wonndzi nokwar rohwehwɛ asɛnkyerɛdze, na wɔremma hɔn asɛnkyerɛdze bi dɛ Jona dze no.  Na ogyaa hɔn hɔ kɔree.
5. Na esuafo no dur esuegya noho no, nna hɔn werɛ efir dɛ wɔfa paanoo.
6. Na Jesus see hɔn dɛ, Hom nhwɛ, na hom nhwɛ yie wɔ Farisiifo nye Sadusiifo mbɔrkaw no ho.
7. Na wosusui wɔ hɔn tsirmu dɛ, Yɛammfa paanoo ntsi a.
8. Na Jesus hunii no, ɔsee dɛ, Hom a hom gyedzi suar, ɔyɛ dɛn na hom susu se wɔ hom mu dɛ osiandɛ hom ammfa paanoo ntsi a?
9. Ana hom nnyae nnhunii, anaa hom nnkaa nyimpa mpemenum paanoo enum no, nye nkɛntsɛn dodow a hom fae no?
10. Anaadɛ mpemanan paanoo esuon no, nye mbirefi dodow a hom fae no?
11. Ɔyɛ dɛn na hom nnhu dɛ nnyɛ paanoo ho asɛm bi na mereka? Na hom nhwɛ yie wɔ Farisiifo nye Sadusiifo mbɔrkaw ho.
12. Nna wohun dɛ ɔannse hɔn dɛ wɔnhwɛ yie wɔ paanoo mbɔrkaw ho, na Farisiifo nye Sadusiifo nkyerɛkyerɛ ho a.
13. Na Jesus dur Kaesarea Filipi afamu no, obisaa n'esuafo dɛ, Nyimpa se dɛ nyimpa Ba no nye woana?
14. Na wɔsee dɛ, Binom se John Onumanyi no a; binom se Elija a; na binom so se Jeremia anaa nkɔnhyɛfo no mu baako a.
15. Ɔsee hɔn dɛ, Na hom dze, hom se dɛ woana nye me?
16. Na Simon Peter buae see dɛ, Ɔwo nye Kraest no, Nyankopɔn tseasefo no ne Ba no.
17. Na Jesus buae see no dɛ, Nhyira aka wo, Simon, Jona ba; na nnyɛ honam nye bɔgya na woeyi akyerɛ wo, na m'Egya a ɔwɔ sor no a.
18. Na mo so mese wo dɛ, Ɔwo nye Peter, na ɔbotan yi do na medze m'asɔr besi; na samanadze aponkɛse rinndzi do nyim.
19. Medze sor ahenman ne nsaafee mebɛma wo: na biribiara a ebɛkyekyer wɔ asaase do no, wɔbɛkyekyer wɔ sor; na biribiara a ebɛsan wɔ asaase do no, wɔbɛsan wɔ sor.
20. Nna ɔbraa n'esuafo no dɛ mma wɔnnka nnkyerɛ obiara dɛ ɔno nye Kraest no.
21. Na ofitsi aber no na Jesus hyɛɛ ase kyerɛɛ n'esuafo dɛ ɔsɛ dɛ ɔkɔ Jerusalɛm, na okohu amandze pii wɔ mpanyimfo nye asɔfompanyin, nye kyerɛwfo nsa, na woeku no, na da a otsia ebiasa no ɔasoɛr.
22. Na Peter dze no kɔr nkyɛn, na ɔhyɛɛ ase twuuw n'enyim, dɛ, Wɔmma ɔmpar wo, Ewuradze: iyi remmba wo do da.
23. Na ɔdaan noho see Peter dɛ, Fi mo do, Satan: eyɛ fintsidua ma me; osiandɛ enndwen Nyankopɔn dze, na edwen nyimpa dze.
24. Nna Jesus see n'esuafo no dɛ, Sɛ obi pɛ dɛ odzi m'ekyir a, ma ɔmpa noho, na ompegya ne mbeamudua na ɔnka mo do.
25. Na obiara a ɔpɛ dɛ ɔgye no nkwa no, ɔbɛyew no, na obiara a emi ntsi ɔbɛyew no nkwa no, obohu.
26. Na sɛ nyimpa nya wiadze nyina ma ntsi ɔhwer no nkwa a, ebɛn mfaso na obenya? Anaa ebɛnadze na nyimpa bɛma dze asesa no nkwa?
27. Na nyimpa Ba no dze n'Egya n'enyimnyam nye n'abɔfoe bɛba; na aber no na obotua nyimpa nyina kaw dɛ mbrɛ hɔn ndzeyɛɛ tse.
28. Nokwar mese hom dɛ, Hɔn a wogyina ha yi, binom wɔ hɔ a wɔronnsɔ owu nnhwɛ ansaana woehu nyimpa Ba dɛ ɔreba wɔ n'ahendzi mu.

## Tsir 17

1. Nda esia ekyir no Jesus faa Peter nye James nye no nua John, na ɔdze hɔn kɔr nkyɛn wɔ kokwaa tsentsen bi do;, #2 Pet 1.17
2. na ɔsakyeree wɔ hɔn enyim, na n'enyim hyerɛɛn dɛ ewia, na n'atar yɛɛ fitaa dɛ kan.
3. Na hwɛ, Elija nye Moses puee hɔn nkyɛn, na wɔnye Jesus kasae.
4. Na Peter see Jesus dɛ, Ewuradze, oye ma hɛn dɛ yɛtsena ha, na sɛ epɛ a, mobɔbɔ asese ebiasa, ɔwo wodze kor, Moses dze kor, Elija dze kor.
5. Na n'ano da do rekasa no, hwɛ, mununkum hyɛnn bɛkataa hɔn do, na ndze bi fi mununkum no mu see dɛ, Oyi nye mo Dɔba a ɔsɔ m'enyi: hom ntsie no.
6. Na esuafo no tsee no, wɔdze hɔn enyim butubutuuw famu, na wosuroo pii.
7. Na Jesus bae dze ne nsa bɛkaa hɔn na ɔsee dɛ, Hom nsoɛr, mma hom nnsuro.
8. Na wɔmemaa hɔn enyiwa do no, woennhu obiara dɛ Jesus nko.
9. Na wofi kokwaa no do risian no, Jesus braa hɔn dɛ, Mma hom nnka dza hom ehu yi nnkyerɛ obiara, gyedɛ nyimpa Ba no asoɛr efi ewufo mu ana.
10. Na n'esuafo no bisaa no see dɛ, Ɔyɛ dɛn na Akyerɛwfo no ka dɛ ɔsɛ dɛ Elija dzi kan ba?
11. Na obuae see dɛ, Elija dze, odzi kan ba ampa, na obesiesie ndzɛmba nyina:
12. na mese hom dɛ Elija aba dada, na woennhu no anngye no, na wɔyɛɛ no dza wɔpɛe nyina. Dɛmara na nyimpa Ba no so bohu hɔn nsa mu amandze.
13. Nna esuafo no hun dɛ ɔreka John Onumanyi no no ho asɛm.
14. Na wɔbaa nyimpadodow no nkyɛn no, nyimpa bi baa no hɔ bɔkotoow no see dɛ,
MAT.17.15, Ewuradze, hu me babanyin mbɔbɔr, na otwa ehim na ohu amandze bɔn, na ɔtɔ dɛ ɔhwe gya mu, na ɔtɔ dɛ ɔhwe nsu mu.
16. Na medze no brɛɛ w'esuafo, na woenntum annsa no yarba.
17. Na Jesus buae see dɛ, Ao ɔsantsen a hom nnyi gyedzi na hom akyea, menye hom ntsena nkodu dabɛn? Minsie hom ho abotar nkodu dabɛn? Hom mfa no mbrɛ me ha.
18. Na Jesus bɔɔ no ham, na abɔnsam no fii no mu firii; na ofitsi dɔn no ara mu na abofra no ne yarba gyaae.
19. Nna esuafo no baa Jesus hɔ wɔ nkyɛn, na wɔsee dɛ, Ɔyɛ dɛn na yeenntum enntu no?
20. Na ɔsee hɔn dɛ, Hom gyedzi suar ntsi a: na nokwar mese hom dɛ, Sɛ hom wɔ gyedzi a ɔtse dɛ sinape abafua a, nkyɛ hom bɛse kokwaa yi dɛ, Tutu fi ha kɔ noho, na nkyɛ obotutu, na nkyɛ biribiara ronnso hom yɛ.
21. ( Naaso iyi ne saso mmfir edzi, gyedɛ ɔnam mpaabɔ ɔnye mbuadadzi do. )
22. Na worikyinkyin Galilii no, Jesus see hɔn dɛ, Woribeyi Nyimpa Ba no ahyɛ nyimpa nsa;
23. na woboku no, na da a otsia ebiasa no obenyan.  Na ɔyɛɛ hɔn awerɛhow pii.
24. Na wɔbaa Karpernaum no, hɔn a wɔgyegye asɔrdan ho tow no baa Peter nkyɛn bɛsee dɛ, Ana hom kyerɛkyerɛnyi no nntua asɔrdan ho tow no?
25. Obuaa dɛ, Otua. Na ɔbaa fie no, Jesus dzii kan bisaa no dɛ, Simon, edwen dɛn? Asaase do ahemfo no woananom hɔ na wɔgyegye amandze anaa tow? Hɔn mba hɔ anaa anana hɔ a?
26. Na ɔsee dɛ, Anana hɔ no, Jesus see no dɛ, Ɔno dze na mba no fa hɔnho dzi.
27. Naaso mbrɛ ɔbɛyɛ ma yɛnnkɔfom hɔn ntsi, kɔ mpoano kɔtow nkwaba, na fa nam a obedzi kan aba no, na ibue n'anomu a, ibohu sika wɔ mu: fa kotua ma emi na ɔwo.

## Tsir 18

1. Aber no ara mu na esuafo no baa Jesus hɔ bebisaa dɛ, Woana na ɔyɛ kɛse wɔ sor ahenman no mu?
2. Na ɔfrɛɛ abofraba bi baa ne nkyɛn, na ɔdze no gyinaa hɔn finimfin,
MAT.18.3, na ɔsee dɛ, Mese hom nokwar mu dɛ, gyedɛ hom dan na hom yɛ dɛ mbofraba, ɔno hom runntum nnhɛn Nyankopɔn ahenman no mu da.
4. Dɛm ntsi, obiara a ɔbɛbrɛ noho adze dɛ abofraba yi no, ɔnoara na ɔyɛ kɛse wɔ sor ahenman no mu.
5. Na obiara a ɔbɛgye abofraba a ɔtse dɛm yi kor wɔ me dzin mu no, ɔgye emi mara.
6. Sɛ hom mu obiara to mbofra nkakraba a wɔgye me dzi yi mu baako fintsidua a, oye ma no dɛ wɔdze ewuyambo kɛse sɛn no kɔn mu, na wɔkɔtow no kyen nsu mu wɔ po bun mu.
7. Fintsiduato ntsi wiadze ndue! Na otwar dɛ fintsiduato ba, na nyimpa a fintsidua nam no do ba no, ndue!
8. Na sɛ wo nsa anaa wo nan to wo fintsidua a, twa, na tow fi woho kyen: oye ma wo dɛ edze abasin anaa anansin bɔkɔ nkwa mu kyɛn dɛ ewɔ wo nsa ebien nye w'anan ebien, na wɔbɔtow wo akyen onnyiewiei gya mu.
9. Na sɛ w'enyiwa to wo fintsidua a, tu, na tow fi woho kyen. Oye ma wo dɛ edze enyiwa kor bɔkɔ nkwa mu kyɛn dɛ ewɔ enyiwa ebien na wɔbɔtow wo akyen ogya amandzehu kurow mu.
10. Hom nhwɛ yie mma hom eemmbu nkakraba yi mu baako enyimtsia, na mese hom dɛ ɔsor noho hɔn abɔfoe hwɛ m'Egya a ɔwɔ sor no enyim daa.
11. (Na nyimpa Ba no bae dɛ ɔrebɛgye dza ayew no nkwa.)
12. Hom dwen dɛn? Sɛ nyimpa bi wɔ nguan ɔha, na hɔn mu baako tɔ gon a, ana onngyaa eduokron akron no hɔ, na ɔnnkɔ nkokwaa do nnkɔhwehwɛ dza ɔayew no?
13. Na sɛ ɔba dɛ ohu no a, nokwar mese hom dɛ odzi dɛw wɔ no ho kyɛn eduokron akron no a wɔanntɔ gon no.
14. Dɛmara na ɔnnyɛ hom Egya a ɔwɔ sor ne pɛ dɛ nkakraba yi mu baako bɛyew.
15. Na sɛ wo nua fom wo a, kɔ na keyi no atsɛn wɔ ɔwo nye ɔno nko ntamu: sɛ otsie wo a, enya wo nua.
16. Na sɛ oenntsie wo a, fa kor anaa ebien ka woho, ama nyimpa beenu anaa baasa aayɛ asɛm no ho adasefo.
17. Na sɛ ɔpow dɛ obetsie hɔn a, kɛka kyerɛ asɔr no, na sɛ ɔpow dɛ obetsie asɔr so a, bu no dɛ amanamamfo mu baako nye towgyenyi.
18. Nokwar mese hom dɛ, Biribiara a hom bɛkyekyer wɔ asaase do no, wɔbɛkyekyer no wɔ sor; na biribiara a hom bɛsan wɔ asaase do no, wɔbɛsan no wɔ sor.
19. Bio, mese hom dɛ, Sɛ hom mu beenu yɛ anokor wɔ asaase do wɔ biribi a wobebisa ho a, m'Egya a ɔwɔ sor bɛyɛ ama hɔn.
20. Na mbrɛ beenu anaa baasa ehyia wɔ me dzin mu no, nna mowɔ hɔn finimfin.
21. Nna Peter bae bɛsee no dɛ, Ewuradze, mpɛn ahen na mo nua fom me a, memfa nkyɛ no? Onkodu mpɛn esuon anaa?, #Luk 17.3
22. Jesus see no dɛ, Mennse wo dɛ onkodu mpɛn esuon, na mpɛn eduosuon mbɔho esuon.
23. Dɛm ntsi sor ahenman no tse dɛ ɔhen bi a ɔpɛɛ dɛ ɔnye no nkowaa bu nkontaa.
24. Na ɔhyɛɛ ase rubu no, wɔdze baako a ɔmaa no talent      mpemdu brɛɛ no.
25. Na osiandɛ onnyi dza ɔdze botua ntsi, no wura hyɛɛ dɛ wɔntɔn ɔno, nye ne yer, nye ne mba, nye dza ɔwɔ nyina mfa ntua kaw.
26. Dɛm ntsi akowaa no hwee daadze wɔ n'enyim, na ɔtotɔɔe serɛɛ no dɛ, Mo wura, nya abotar wɔ mo ho, na mubotua wo ne nyina.
27. Na akowaa no wura ne yamu hyehyee no, na ogyaa no, na ɔdze kaw no kyɛɛ no.
28. Na akowaa noara fiir edzi kohun no wura no nkowaa no mu baako a ɔdze no kaw kakraabi denare ɔha;     na osuoo no mu, na ɔtɔɔr ne meneba dɛ, Tua dza edze me.
29. Na akowaa no hwee daadze wɔ n'enyim na ɔserɛɛ no dɛ, Nya abotar wɔ mo ho, na mubotua wo.
30. Na ɔno dze, ɔammpen, na ɔkɔree dze no kɔtoo efiadze dɛ onkodu dɛ obotua dza ɔdze no no.
31. Na no wura no nkowaa no hun dza esi no, ɔyɛɛ hɔn yaw dɛ, na wɔkɔree kɛkaa dza esi no nyina kyerɛɛ hɔn wura.
32. Na no wura frɛɛ no see no dɛ, Akowaa bɔn, medze wo kaw no nyina kyɛɛ wo osiandɛ eserɛɛ me ntsi:
33. ana ɔnnsɛ wo so dɛ nkyɛ ihu wo nyɛnko akowaa no mbɔbɔr, dɛ mbrɛ muhun wo mbɔbɔr no?
34. Na no wura no bo fuwii, na oyii no maa ahohiahiafo dɛ wɔntseetsee no araa nkodu dɛ obotua ne kaw no nyinara.
35. Dɛmara na mo sor Egya bɛyɛ hom, sɛ hom emmfi hom akoma mu ammfa obiara no nua no bɔn annkyɛ no a.

## Tsir 19

1. Na Jesus wiee nsɛm yi ka no, osii mu fii Galilii na ɔbaa Judea ntoaado wɔ Jordan egya;
2. na nyimpadodow pii kaa no do, na ɔsaa hɔn yarba wɔ hɔ.
3. Farisiifo bi baa ne nkyɛn bɔsɔɔ no hwɛe see no dɛ, Ana ɔfa mbra mu dɛ obi gyina asɛm biara do gyaa ne yer awar?
4. Na obuae see dɛ, Ana hom nnkenkaan dɛ nyia ahyɛse no ɔbɔɔ hɔn no yɛɛ hɔn ɔbanyin nye ɔbaa
5. na ɔsee dɛ, Iyi ntsi na ɔbanyin begya n'egya nye ne na hɔ, na ɔdze noho akɛbata ne yer ho; na hɔn beenu ayɛ honankor?
6. Dɛm no na wɔnnda ho nnyɛ beenu bio, na wɔyɛ honankor. Ntsi dza Nyankopɔn dze abɔ mu no, mma nyimpa nntsew mu.
7. Wɔsee no dɛ, Na ɔyɛ dɛn na Moses hyɛɛ dɛ wɔmma ɔbaa no awargyaa krataa na wongyaa no yi?
8. Ɔsee hɔn dɛ, Hom akoma dzen ntsi na Moses maa hom kwan dɛ hom ngyaa hom yernom, na ofi ahyɛse no dze nna ɔnntse dɛm.
9. Na mese hom dɛ, Obiara a obegyaa ne yer, na nnyɛ ndwamanyɛ ntsi, na ɔbɔwar fofor no, ɔato awar., #Mat 5.32; 1 Kor 7.10, 11 #19.9Akyerɛwfo binom sɔw do dɛ, “na nyia ɔbɔwar ɔbaa a woegyaa no awar no
10. Esuafo no see no dɛ, Sɛ dɛm na ɔbanyin nye ne yer ntamu asɛm tse dze a, nna onnye dɛ wɔwar.
11. Na ɔsee hɔn dɛ, Nnyɛ nyimpa nyina na wobotum agye asɛm yi, gyedɛ hɔn a wɔdze ama hɔn no.
12. Binom wɔ hɔ a wɔwoo hɔn fii hɔn na yamu dɛ mma wɔnnwar; na binom so wɔ hɔ a nyimpa yɛɛ hɔn ma wɔnnwar; na binom so wɔ hɔ a sor ahendzi no ntsi wɔnnwar.     Nyia obotum agye no, ma ɔngye., #19.12 Griik kasa a wɔdze dzii dwuma wɔ ha no kyerɛ “Ɔsaa”
13. Nna wɔdze mbofraba brɛɛ no dɛ ɔmfa ne nsa ngu hɔn do, na ɔmbɔ mpaa mma hɔn; naaso esuafo no kasaa hɔn a wɔdze hɔn bae no enyim.
14. Na Jesus see dɛ, Hom mma mbofraba no kwan ma wɔmbra me nkyɛn, mma hom nnsiw hɔn kwan, na woyinom dɛm na sor ahenman no yɛ hɔndze.
15. Na ɔdze ne nsa guu hɔn do no, ofii hɔ kɔree.
16. Na hwɛ, obi bae bɛsee no dɛ, Kyerɛkyerɛfo, ebɛn adzepa na menyɛ ama meenya onnyiewiei nkwa?
17. Na ɔsee no dɛ, Ɔyɛ dɛn ntsi na ibisa me papa ho asɛm? Baako pɛ na ɔyɛ papa; na sɛ epɛ dɛ ekɔ nkwa mu a, dzi mbransɛm no do.
18. Obisaa Jesus dɛ, Dza ɔwɔ hen a? Jesus see no dɛ, Mma nndzi ewu, Mma nnto awar, Mma nnwia adze, Mma nndzi dasewia
19. Dzi w'egya nye wo na nyi, na, Dɔ wo nyɛnko dɛ wankasa woho.
20. Aberantsɛ no see no dɛ, Iyi nyina medzi do: aka me ebɛnadze bio?
21. Jesus see no dɛ, Sɛ epɛ dɛ idzi mu a, kɔ kɔtɔn dza ewɔ, na fa kyɛ ehiafo, na ibenya akoradze wɔ sor, na afei bra bɛka mo do.
22. Na aberantsɛ no tsee asɛm no, ɔdze yaw kɔree, osiandɛ ɔyɛ nyimpa a ɔwɔ ahonyadze pii.
23. Na Jesus see n'esuafo no dɛ, Nokwar mese hom dɛ ɔyɛ dzen ma ɔhonyanyi dɛ ɔbɔkɔ sor ahenman no mu.
24. Na bio mese hom dɛ ɔyɛ mberɛw ma efupɔnkɔ dɛ obodua doroba enyiwa mu kyɛn dɛ ɔhonyanyi bɔkɔ Nyankopɔn ahenman no mu.
25. Na esuafo no tsee no, hɔn ho boow hɔn pii, na wɔsee dɛ, Dɛm a nna woana koraa na wobotum agye no nkwa?
26. Na Jesus hwɛɛ hɔn see dɛ, Nyimpa afamu na iyi nntum dɛm yɛ, na Nyankopɔn afamu dze, adze biara nnso no yɛ.
27. Nna Peter buae see no dɛ, Hwɛ, yeegyaa ndzɛmba nyina na yɛabɛka wo do: ebɛnadze na yebenya?
28. Jesus see hɔn dɛ, Nokwar mese hom dɛ hom a hom ebedzi m'ekyir yi, wiadze fofor no mu a nyimpa Ba no bɛtsena n'enyimnyam ahengua do no, hom so hom bɛtsena nhengua duebien do ebu Israel ebusuakuw duebien no atsɛn.
29. Na obiara a oegyaa fie, anaa enuanom, anaa nkyerɛbaa, anaa egya, anaa na, anaa mba, anaa nsaase, wɔ me dzin ntsi, obenya mbɔho mpɛn ɔha, na oenya onnyiewiei nkwa ayɛ nedze.
30. Na edzikamfo pii bedzi ekyir na ekyidzifo so pii bedzi kan.

## Tsir 20

1. Ɔsor ahenman no tse dɛ nyimpa a ɔyɛ asaasewura a opuee anapaatu dɛ ɔrokɔbɔ edwumafo paa akɔ no wenyin ture mu.
2. Na ɔnye edwumayɛfo no dzii ano da kor akatua no, ɔmaa wɔkɔr no wenyin ture mu.
3. Na opuei bɛyɛ dɛ anapa ndɔnkron no, na okohun binom dɛ wogyinagyina gua do enyihaw mu;
4. na ɔsee hɔn dɛ, Hom so hom nkɔ wenyin ture no mu, na dza ɔsɛ no mebɛma hom. Na wɔkɔree.
5. Ɔkɔr bio bɛyɛ ewiaber duebien nye ndɔnebiasa no mu kɛyɛɛ dɛmara.
6. Na bɛyɛ ewimbir ndɔnnum mu no, ofiir edzi kohun binom dɛ wogyinagyina hɔ, na ɔsee hɔn dɛ, Ɔyɛ dɛn na adzekyee yi nyina hom gyinagyina ha enyihaw mu yi?
7. Wɔsee no dɛ, osiandɛ obiara mmbɔɔ hɛn paa. Ɔsee hɔn dɛ, Hom so hom nkɔ wenyin ture no mu.
8. Na odur ewimbir no, wenyin ture no wura see ɔhwɛdofo no dɛ, Frɛ edwumayɛfo no, na ma hɔn hɔn apaabɔdze, hyɛ ase fi hɔn a wodzii ekyir no do kesi hɔn a wodzii kan no do.
9. Na hɔn a wɔfaa hɔn ewimbir ndɔnnum no bae no, hɔn nyina nyaa da kor akatua nkorkor.
10. Na edzikamfo no bae no, wosusuu dɛ wobenya kɛse; na hɔn so hɔn mu biara nyaa dakor akatua nkorkor.
11. Na hɔn nsa kae no, wohwinhwinii tsiaa asaasewura no
12. dɛ, Ekyirfo yi dze, dɔnhwer kor pɛ na wɔyɛɛ edwuma, na ama wɔnye hɛn a adzekyee yi ne berɛ nye ne hyew adzen hɛn yi agye akatua pɛr.
13. Na obuae see hɔn mu baako dɛ, Nyɛnko, mennyɛɛ wo bɔn bi: ana menye wo enndzi ano da kor akatua?
14. Fa wodze na kɔ; mepɛ dɛ mema ekyidzifo yi dɛ mbrɛ memaa woara.
15. Ana minnyi ho kwan dɛ medze mankasa m'adze yɛ dza mepɛ? Me yamu ye ntsi ɔyɛ wo ehi anaa?
16. Mbrɛ ekyidzifo bedzi kan, na Edzikamfo edzi ekyir ara nye no.  (Na wɔafrɛ pii, naaso kakraabi na woeyi hɔn.)
17. Na Jesus rofow akɔ Jerusalɛm no, ɔfaa esuafo duebien no nko kɔr nkyɛn na ɔsee hɔn wɔ kwan no mu dɛ,
MAT.20.18, Hwɛ, yɛrofow akɔ Jerusalɛm, na wobeyi nyimpa Ba no ahyɛ asɔfompanyin nye kyerɛwfo no nsa, na woebu no fɔ dɛ wonku no,
MAT.20.19, na woeyi no ama amanamamfo dɛ wonsi no atwetwe na wɔnka no mpire, na wɔmbɔ no mbeamudua mu; naaso da a otsia ebiasa no obenyan.
20. Nna Zebedee mba no hɔn na nye ne mba baa ne nkyɛn bɔkotoow no, na ɔserɛɛ no hɔ biribi.
21. Na obisaa no dɛ, Ebɛnadze na epɛ?  Ɔsee no dɛ, Hyɛ ma me mba beenu yi, baako aatsena w'enyimfa, na baako aatsena w'abankum, wɔ w'ahenman no mu.
22. Na Jesus buae see dɛ, Hom nnyim dza hom reserɛ yi: ana hom botum anom kɔɔpow a morobɔnom no? (Anaa enuma a wɔdze rubonuma me no hom botum ma wɔdze enuma hom?)    Wɔsee no dɛ, Yebotum., #20.22Akyerɛwfo binom mmfa nnsɔw do dɛ, “Anaa enuma a wɔdze bonuma me no
23. Ɔsee hɔn dɛ, Mo kɔɔpow dze, hom bɔnom, (m'enuma no, wɔdze bonuma hom): naaso m'enyimfa nye m'abankum tsena dze, ɔnnyɛ medze dɛ medze bɛma; na wɔdze bɛma hɔn a m'Egya esiesie ama hɔn.
24. Na du no tsee no, wonyaa ebufuw wɔ enuanom beenu no ho.
25. Na Jesus frɛɛ hɔn baa ne nkyɛn, na ɔsee dɛ, Hom nyim dɛ amanaman ahemfo no, wodzi hɔn do wura, na hɔn mu akɛse dzi hɔn do tum., #Luk 22.25
26. Na ɔrennyɛ dɛm wɔ hom mu: na obiara a ɔpɛ dɛ ɔbɛyɛ kɛse wɔ hom mu no, ɔbɛyɛ hom somfo;
27. na obiara a ɔpɛ dɛ odzi hom mu kan no, ɔbɛyɛ hom akowaa:
28. dɛ mbrɛ nyimpa Ba no so ɔammba dɛ wɔnsom no, na mbom dɛ ɔbɔsomee, ama ɔdze no nkwa aayɛ apondze ama dodowara no.
29. Na wofi Jeriko rokɔ no, nyimpadodow pii kaa no do.
30. Na hwɛ, enyifurafo beenu bi a wɔtse kwan nkyɛn no tsee dɛ Jesus rutwa mu no, wɔtseatseaa mu dɛ, Ewuradze, David ba, hu hɛn mbɔbɔr.
31. Na nyimpadodow no braa hɔn dɛ wɔnka hɔn ano nto mu; na mbom wɔtseatseaa mu kɛse see dɛ, Ewuradze, David ba, hu hɛn mbɔbɔr.
32. Na Jesus gyinae, na ɔfrɛɛ hɔn, na ɔsee dɛ, Ebɛnadze na hom pɛ dɛ meyɛ ma hom?
33. Wobuaa no dɛ, Ewuradze, nkyɛ hɛn enyiwa eebue.
34. Na Jesus ne yamu hyehyee no wɔ hɔn ho, na ɔdze ne nsa kaa hɔn enyiwa, na hɔ no ara wohun adze na wɔkaa no do.

## Tsir 21

1. Na wɔbɛɛn Jerusalɛm, na wodur Bɛtfage, wɔ Ngo Bepɔw no ho no, Jesus somaa esuafo beenu
2. see hɔn dɛ, Hom nkɔ ekuroba a ɔda hom enyim no mu, na ntsɛmara hom bohu asoasopɔnkɔ a wɔamontan no, nye ne ba: hom nsan hɔn na hom mfa mbrɛ me.
3. Na sɛ obiara se hom biribi a, hom nse dɛ, Ewuradze wɔ hɔn ho hia, na ntsɛmara ɔbɛma wɔdze aba.
4. Na wɔyɛɛ yinom ma dza nkɔnhyɛnyi no kae no aaba mu dɛ,
MAT.21.5, Hom nse Zion babaa, Hwɛ, wo hen reba wo nkyɛn: Ɔdwe, na ɔtse asoasopɔnkɔ do, nye asoasopɔnkɔ a ɔsoa adze ne ba do.
6. Na esuafo no kɔree kɛyɛɛ dɛ mbrɛ Jesus hyɛɛ hɔn no,
MAT.21.7, na wɔdze asoasopɔnkɔ no nye ne ba no bae, na wɔdze hɔn ntar guu hɔn do, na ɔtsenaa do.
8. Na nyimpadodow pii dze hɔn ntar sesɛɛw kwan no mu, na binom twitwaa ndubaa sesɛɛw kwan no mu.
9. Na nyimpadodow a wodzi enyim no, na hɔn a wodzi ekyir no tseaa mu see dɛ, Hosanna, David ba no! Nhyira nye nyia ɔnam Ewuradze dzin mu reba no! Hosanna wɔ sorsor!, #Dwom 118.25
10. Na odur Jerusalɛm no, kurow no nyina bɔɔ twitwi bisabisaa dɛ, Iyi woana a?
11. Na nyimpadodow no see dɛ, Oyi nye Jesus, nkɔnhyɛnyi a ofi Nazarɛt a ɔwɔ Galilii no.
12. Na Jesus kɔr Nyankopɔn asɔrfi no mu, na ɔkɛpaam hɔn a wɔtɔn nye hɔn a wɔtɔ wɔ asɔrfi no mu, na obutuuw sikasesafo hɔn apon nye hɔn a wɔtɔn mbubur no hɔn ngua;
13. na ɔsee hɔn dɛ, Wɔakyerɛw dɛ, Wɔbɛfrɛ me fi asɔryɛbea: na hom dze, hom reyɛ no edwotwafo tu.
14. Na enyifurafo nye mpakye baa no hɔ wɔ asɔrfi no mu, na ɔsaa hɔn yarba.
15. Na asɔfompanyin nye akyerɛwfo no hun anwanwadze a ɔyɛe no, ɔnye mbofraba a wɔretseatsea mu wɔ asɔrfi no mu dɛ, Hosanna, David ba no, wonyaa ebufuw pii,
MAT.21.16, na wɔsee no dɛ, Etse dza yinom reka yi? Na Jesus see hɔn dɛ, Nyew: ana hom nnkenkaan pɛn dɛ, Nkɔkowaba nye numfoanomba anomu, na ɔwo esiesie ayɛyi ama woho anaa?
17. Na ogyaa hɔn hɔ, na ofii kurow no mu kɔr Bɛtani kɛtsenaa hɔ.
18. Na anapa no a ɔresan aba kurow no mu no, ɔkɔm dzee no.
19. Na ohun adɔmbadua wɔ kwan no do no, ɔbaa ho naaso oennhu biribiara wɔ do dɛ ahaban nko; na ɔsee no dɛ, Mma aba nnsow wo do dabiarada. Na amonmu hɔ ara adɔmbadua no kyenkyenee.
20. Na esuafo no hunii no, ɔyɛɛ hɔn nwanwa, na wɔsee dɛ, Ɔyɛ dɛn na amonmu ha yi ara adɔmbadua yi akyenkyen yi?
21. Na Jesus buae see hɔn dɛ, Nokwar mese hom dɛ, Sɛ hom wɔ gyedzi, na hom nnyɛ ekyingye a, nkyɛ nnyɛ adɔmbadua dze yi nko na hom bɛyɛ, na mpo sɛ hom se koko yi dɛ, Tutu na kɔhwe po mu, a, nkyɛ ɔbɛyɛ.
22. Na biribiara a hom bebisa no mpaabɔ mu, na hom gye dzi no, hom nsa bɛka.
23. Na ɔbaa asɔrfi mu, na ɔrekyerɛkyerɛ no, asɔfompanyin nye ɔman mpanyimfo no baa ne nkyɛn bebisaa no dɛ, Ebɛn tum na enam do yɛ ndzɛmba yi, na woana maa wo tum yi?
24. Na Jesus buae see hɔn dɛ, Mo so mibebisa hom asɛm kor a sɛ hom kyerɛ me ano a, mo so mebɛkyerɛ hom tum kor a medze meyɛ yinom.
25. John enuma no, ofi hen? Ofi sor anaa ofi nyimpa? Na wosusui wɔ hɔn mu dɛ, Sɛ yɛka dɛ, Ofi sor, a, ɔbɛse hɛn dɛ, Ɔyɛ dɛn na hom anngye enndzi?
26. Na sɛ yɛka dɛ, Ofi nyimpa, a, yesuro nyimpadodow no: osiandɛ hɔn nyina bu John nkɔnhyɛnyi.
27. Na wobuaa Jesus see dɛ, Yennyim. Na no so see hɔn dɛ, Mo so merennka tum kor a medze yɛ yinom mennkyerɛ hom.
28. Hom dwen iyi ho dɛn? Nyimpa bi wɔ mba beenu; na ɔbaa nyia odzi kan no hɔ bɛsee no dɛ, Ɔba, ndɛ kɔ kɛyɛ mo wenyin ture mu edwuma.
29. Na obuae see dɛ, Moronnkɔ, na n'ekyir no onuu noho na ɔkɔree.
30. Na ɔbaa nyia otsia ebien no hɔ bɛsee no dɛmara. Na obuae see dɛ, Mo wura, mobɔkɔ, naaso ɔannkɔ.
31. Hɔn beenu yi mu woana na ɔyɛɛ n'egya ne pɛ?  Wɔsee dɛ, Nyia odzi kan no a. Jesus see hɔn dɛ, Meka no nokwar mu dɛ, towgyefo nye ndwaman ridzi hom enyim akɔ Nyankopɔn ahenman no mu.
32. Na John nam tsenenee kwan mu baa hom nkyɛn, na hom anngye no enndzi: na towgyefo nye ndwaman gyee no dzii: na hom dze, hom hunii no hom ammfe homho ekyir dɛ hom bɛgye no edzi., #Luk 3.12; 7.29
33. Hom ntsie bɛ fofor so: asaasewura bi wɔ hɔ a ɔyɛɛ wenyin ture, na ɔgyee ho ban hyiae, na otuu wenyintwer, na ɔtoow abantsentsen wɔ mu, na ɔdze fɛɛm ekuafo bi, na ɔdɔɔ mu kɔr beebi., #Isa 5.1
34. Na eduaba no ne ber durii no, ɔsomaa no nkowaa wɔ ekuafo no nkyɛn dɛ wɔnkɛgye n'eduaba no.
35. Na ekuafo no kyeer no nkowaa no, na wɔhwee bi, na wokum bi, na wosiiw bi abo.
36. Bio, ɔsomaa nkowaa fofor a wɔdɔɔ so kyɛn nkan dze no; na wɔyɛɛ hɔn dɛmara.
37. Na n'ekyir no, ɔsomaa ne babanyin wɔ hɔn hɔ, na ɔsee dɛ, Wɔbɛfɛr me ba.
38. Naaso ekuafo no hun babanyin no, wɔsesee wɔ hɔn mu dɛ, Nyia a odzi adze no nye yi: hom mbra ma yenku no, na yɛmfa n'egyapadze no.
39. Na wɔkyeer no, na wɔtoow no fii wenyin ture mu hɔ kyenee, na wokum no.
40. Dɛm ntsi aber a wenyin ture no wura bɛba, ebɛnadze na ɔbɛyɛ ekuafo no?
41. Wɔsee no dɛ, Ɔbɛsɛɛ nyimpa bɔn no pasaa, na ɔdze no wenyin ture no afɛm ekuafo fofor a wɔdze eduaba no bɛma no wɔ n'aber mu.
42. Jesus see hɔn dɛ, Ana hom nnkenkaan kyerɛwsɛm no mu pɛn dɛ, Ɔbo a adantofo powee no, Ɔnoara na ɔabɛyɛ kutuwdo bo; Iyi Ewuradze na ɔayɛ, Na ɔyɛ nwanwa wɔ hɛn enyiwa do?, #Dwom 118.22
43. Dɛm ntsi mese hom dɛ, Nyankopɔn ahenman no, wɔbɛgye efi hom nsamu dze akɛma ɔman a wɔdze mu eduaba bɛba.
44. Na obiara a ɔbɔhwe ɔbo yi do no obobubu, na obiara a ɔbo no bɔhwe no do no, ɔbɔdwow no dɛ isiam.
45. Na asɔfompanyin nye Farisiifo no tsee ne mbɛ no, wohun dɛ ɔkaa hɔn ho asɛm.
46. Na wɔhwehwɛɛ dɛ wɔkyer no no, wosuroo nyimpadodow no, osiandɛ nna wobu no nkɔnhyɛnyi.

## Tsir 22

1. Na Jesus buae kasaa kyerɛɛ hɔn mbɛbu mu bio dɛ,
MAT.22.2, Ɔsor ahenman no tse dɛ ɔhen bi a ohyiaa ayefor maa ne babanyin,
MAT.22.3, na ɔsomaa no nkowaa dɛ wɔnkɛfrɛ hɔn a wohyiaa hɔn ayefor ase no: na wɔammpɛ dɛ wɔba.
4. Bio ɔsomaa nkowaa afofor dɛ wɔnkɛka nkyerɛ hɔn a woehyia hɔn no dɛ, Hwɛ, mesiesie m'edziban, meku m'anantwi nye m'anyɛmbowa, na woewie adze nyinara yɛ: hom mbra ayefor ase.
5. Na wɔammfa annyɛ hwee, na wɔkɔr hɔn beebi: obi kɔr no kwa mu, obi so kɔr n'eguadzi ho:
6. na nkaa no kyeer nkowaa no hyɛɛ hɔn fɛr, na wokum hɔn.
7. Na ɔhen no bo fuwii, na ɔsomaa no dɔm ma wɔkɛsɛɛ ewudzifo no, na wɔhyeew hɔn kurow.
8. Nna ɔsee no nkowaa no dɛ, Woewie ayefor pon no siesie dze, naaso hɔn a wokehyiaa hɔn no ammfata hɔn.
9. Dɛm ntsi hom nkɔ atsempɔn nkwanta do na dodowara a hom bohu hɔn no, hom mfrɛ hɔn mbra ayefor ase.
10. Na nkowaa no fiir edzi kɔr atsempɔn do, na wɔkɔboaboaa dodowara a wohun hɔn no ano, papa nye bɔn nyina, ma edzidzifo hyɛɛ ayefor no ase ma.
11. Na ɔhen no baa mu bɔhwɛɛ hɔn a wɔtse edzidzii no, ohun nyimpa bi wɔ hɔ a ɔnnhyɛ ayeforhyia atar;
12. na obisaa no dɛ, Awɛ, eyɛɛ dɛn baa mu ha, na ennhyɛ ayeforhyia atar yi? Na ɔtɔɔ mmum.
13. Nna ɔhen no see asomfo no dɛ, Hom nkyekyer ne nsa nye n'anan na hom mfa no nkɔ nkɔtow no nkyen ekyirekyir sum no mu: hɔ na osu nye asetwɛr wɔ.
14. Osiandɛ wɔafrɛ pii, naaso kakraabi na woeyi hɔn.
15. Nna Farisiifo no kɔree kɛfaa apam, mbrɛ wobesi esua no efir wɔ kasa mu.
16. Na wɔsomaa hɔn esuafo ɔnye Herod akadofo wɔ no hɔ, na wɔsee dɛ, Kyerɛkyerɛfo, yenyim dɛ eyɛ nokwafo, na ekyerɛkyerɛ Nyankopɔn kwan no wɔ nokwar mu, na innsuro nyimpa biara; eso ennhwɛ nyimpa enyim.
17. Dɛm ntsi ka kyerɛ hɛn: Edwen dɛn? Ɔfa mbra mu dɛ yɛma Kaesar ntoboa anaa oho?
18. Na Jesus hun hɔn emumuyɛ no, ɔsee dɛ, Ndabrabafo, ɔyɛ dɛn na hom rosɔ me hwɛ yi?
19. Hom mfa towsika no mbɛkyerɛ me.  Na wɔdze sika denare brɛɛ no.
20. Na ɔsee hɔn dɛ, Woana no mfonyi nye n'akyerɛwee nye yi?
21. Wɔsee dɛ, Kaesar dze a. Nna ɔsee hɔn dɛ, Ntsi hom ndan dza ɔyɛ Kaesar dze mma Kaesar, na dza ɔyɛ Nyankopɔn dze mma Nyankopɔn.
22. Na wɔtsee no, ɔyɛɛ hɔn nwanwa, na wogyaa no hɔ kɔree.
23. Da no ara na Sadusiifo a wɔka dɛ wunyan nnyi hɔ no bae bebisaa no dɛ
24. Kyerɛkyerɛfo, Moses see dɛ, Sɛ obi wu, na sɛ onnyi mba a, no nua nwar ne yer, na ɔnwo mba mma no nua.
25. Na enuanom beesuon tsenaa hɛn nkyɛn ha; na nyia odzii kan no waree, na owui, na onnyi mba no ɔdaan ne yer gyaa no nua;
26. nyia otsia ebien no nye ebiasa no yɛɛ dɛm ara, bodur nyia otsia esuon no do.
27. Na ne nyina ekyir no, ɔbaa no so wui.
28. Dɛm ntsi wunyan no mu, beesuon no mu woana na ɔbɛyɛ ne yer? Osiandɛ hɔn nyina waar no.
29. Na Jesus buaa hɔn dɛ, Hom fom, osiandɛ hom nnyim kyerɛwsɛm no nye Nyankopɔn no tum so.
30. Na wunyan no mu, wɔnnwar eso wɔmma awar, na wɔtse dɛ Nyankopɔn abɔfoe wɔ sor.
31. Na ewufo hɔn nyan ho dze, ana hom nnkenkaan dza Nyankopɔn kae no dɛ,
MAT.22.32, Emi nye Abraham Nyankopɔn, Isaak Nyankopɔn, Jakob Nyankopɔn no? Ɔnnyɛ ewufo Nyankopɔn na atseasefo Nyankopɔn a.
33. Na nyimpadodow no tsee no, ne nkyerɛkyerɛ no yɛɛ hɔn ahobow.
34. Na Farisiifo no tsee dɛ oemua Sadusiifo no ano no, wodzii ehyia.
35. Na hɔn mu baako a ɔyɛ mbrakyerɛfo sɔɔ no hwɛe bisaa no dɛ
36. Kyerɛkyerɛfo, Mbra no mu asɛnkɛse nye dza ɔwɔ hen?
37. Na ɔsee no dɛ, Dɔ Ewuradze wo Nyankopɔn wɔ w'akoma nyina mu, nye wo kra nyina mu, nye w'adwen nyina mu.
38. Iyi nye mbra no mu asɛm a odzi kan, na ɔso.
39. Na dza otsia ebien no a ɔtse dɛ ɔno no nye dɛ, Dɔ wo nyɛnko dɛ wankasa woho.
40. Mbransɛm ebien yi do na mbra nye nkɔnhyɛfo no nyina gyinae.
41. Na Farisiifo no boaa ano no, Jesus bisaa hɔn dɛ,
MAT.22.42, Hom dwen Kraest no ho dɛn? Woana ba nye no?  Wɔsee no dɛ, David a.
43. Ɔsee hɔn dɛ, Dɛm a ɔyɛ dɛn na David nam Sunsum mu frɛ no Ewuradze, ber a ɔkaa dɛ,
MAT.22.44, Ewuradze see m'Ewuradze    dɛ, Tsena m'abanyimfa Kodu dɛ medze w'atamfo bogu w'ananadze?
45. Na sɛ David frɛ no Ewuradze a, ɔyɛ dɛn na ɔyɛ ne ba?
46. Na obiara enntum amma no mbuae biara, na ofitsi da no obiara ennsi no bo dɛ obebisa no asɛm bio.

## Tsir 23

1. Nna Jesus kasaa kyerɛɛ nyimpadodow no nye n'esuafo dɛ,
MAT.23.2, Kyerɛwfo nye Farisiifo no tse Moses egua do:
3. dɛm ntsi adze nyina a wɔbɛhyɛ hom no, hom ndzi do, na hom nyɛ: mbom mma hom nnyɛ hɔn ndzeyɛɛ bi: osiandɛ hɔn dze, wɔka naaso wɔnnyɛ.
4. Na wɔkyekyer ndzesoadze durdur a no soa yɛ yaw na wɔdze to nyimpa kɔn ho, na hɔn dze, wɔmmpɛ dɛ wɔdze hɔn nsatseaba mpo suo mu.
5. Na hɔn ndwuma nyina wɔyɛ ama nyimpa eehu: wɔyɛ dza wɔkyerɛw nyamesɛm hyɛ mu bobɔ hɔn enyim no atɛtɛr, na woyi hɔn ntar ano ndwow akɛse
6. na wɔpɛ mpanyin tsenabea wɔ edzidzi ase, nye mpanyin ngua wɔ nhyiamudan mu
7. nye gua do nkyiakyia, na dɛ nyimpa bɛfrɛ hɔn Rabae (Kyerɛkyerɛfo).
8. Na hom dze, mma wɔmmfrɛ hom Rabae; na ɔbaako na ɔyɛ hom kyerɛkyerɛfo, na hom nyina yɛ enuanom.
9. Na mma hom mmfrɛ obi hom egya wɔ asaase do: na ɔbaako nye hom Egya, ɔno nye nyia ɔwɔ sor no.
10. Eso mma wɔmmfrɛ hom akwankyerɛfo: na ɔbaako nye hom kwankyerɛfo, ɔnye Kraest no.
11. Na nyia ɔyɛ kɛse wɔ hom mu no, ɔbɛyɛ hom somfo., #Mat 20.26, 27; Mar 9.35; 10.43
12. Na obiara a ɔbɛma noho do no, wɔbɛbrɛ no adze, na obiara a ɔbɛbrɛ noho adze no, wɔbɛma no do.
13. Hom ndue! Akyerɛwfo nye Farisiifo, ndabrabafo! Na hom tow ɔsor ahenman mu wɔ nyimpa enyim, naaso homankasa hom nnkɔ mu, eso hɔn a wɔrokɔ mu no hom mma hɔn kwan mma wɔnnkɔ mu.
14. (Hom ndue, Akyerɛwfo nye Farisiifo, ndabrabafo! Hom na hom bɔ ekunafo epoo, na hom petuw bɔ mpaa atsentsen kyerɛ: dɛm ntsi hom benya afɔdzi kɛse.)
15. Hom ndue, Akyerɛwfo nye Farisiifo, ndabrabafo! Dɛ hom bɔ po ho nye asaase do aprɔw kɛyɛ nyimpa baako hom fɛkuwnyi; na sɛ ɔyɛ dɛm a, hom ma ɔyɛ amandzehu kurow mu ba mbɔho ebien kyɛn homankasa.
16. Hom ndue! Enyifurafo akwankyerɛfo a hom se dɛ, Obiara a ɔbɛka asɔrfi no ntam no nnyɛ hwee; na obiara a ɔbɛka sika a ɔwɔ asɔrfi no mu no ho ntam dze, ɔda no do.
17. Nkwasea nye enyifurafo! No mu dza ɔwɔ hen na ɔso, sika no anaa asɔrfi no a ɔtsew sika no ho no a?
18. Na obiara a ɔbɛka afɔrmbukyia no ntam no, ɔnnyɛ hwee; na obiara a ɔbɛka ayɛyɛdze a ɔwɔ do ho ntam no, ɔda no do.
19. Enyifurafo! Dza ɔwɔ hen na ɔso? Ayɛyɛdze no anaa afɔrmbukyia a ɔtsew ayɛyɛdze no ho no a.
20. Dɛm ntsi nyia ɔka afɔrmbukyia no ntam no, ɔka ɔno nye dza ɔwɔ do no nyina.
21. Na nyia ɔka asɔrfi ntam no, ɔka ɔno nye nyia ɔtse mu no.
22. Na nyia ɔka ɔsor ntam no, ɔka Nyankopɔn n'ahengua nye nyia ɔtse do no.
23. Hom ndue, Akyerɛwfo nye Farisiifo, ndabrabafo! Na hom yi eme nye nunum nye mprɛgowamba mpo ho ebupɛn du du ma, naaso hom egyaa mbra no mu dza ɔsom bo yie no a ɔyɛ atsɛmbu, ehumbɔbɔr nye gyedzi no; iyi na ɔsɛ dɛ hom yɛ, ber a hom nndan nkaa no so nngya.
24. Enyifurafo akwankyerɛfo a hom sɔn ntonton do, naaso hom men efupɔnkɔ!
25. Hom ndue, Akyerɛwfo nye Farisiifo, ndabrabafo! Hom twuw nkɔɔpow nye mprɛtse ekyir, naaso no mu dze, apempensi nye edzifodze ahyɛ ma.
26. Farisiinyi onyifurafo, dzi kan twuw kɔɔpow nye prɛtse mu, ama n'ekyir so eefir.
27. Hom ndue, Akyerɛwfo nye Farisiifo, ndabrabafo! Na hom tse dɛ nda a wɔahoa ho, na n'ekyir pue fɛfɛɛfɛw, na no mu dze efun mbiew ɔnye fi nyina ahyɛ ma.
28. Dɛmara so naaso hom yɛ dɛ nyimpa tsenenee wɔ nyimpa enyim na hom mu dze, ndabraba nye emumuyɛ nyina ahyɛ ma.
29. Hom ndue, Akyerɛwfo nye Farisiifo, ndabrabafo! Osiandɛ hom tow nkɔnhyɛfo nda do, na hom hyehyɛ nyimpa tsenenee abodan no,
MAT.23.30, na hom ka dɛ, Sɛ yɛwɔ hɛn egyanom aber do a, nkyɛ yɛnye hɔn ammbɔ mu wɔ nkɔnhyɛfo no bɔgyaa ho.
31. Iyi ntsi hom dzi homho dase dɛ hɔn a wokum nkɔnhyɛfo no hɔn mba nye hom.
32. Ntsi hom nhyɛ hom egyanom etwadze no ma.
33. Hom mbowatsena, nhurutsia mba! Hom bɛyɛ dɛn eguan efi amandzehu kurow atsɛmbu no mu?
34. Dɛm ntsi hwɛ, morosoma nkɔnhyɛfo nye enyansafo nye Akyerɛwfo wɔ hom hɔ, na hom boku hɔn mu bi, na hom abɔ hɔn mbeamudua mu; na hɔn mu bi so hom bɛka hɔn mpire wɔ hom nhyiamudan mu, na hom atseetsee hɔn efi kurow mu akɔ kurow mu;
35. ma bɔgya tsenenee a wɔaka egu asaase yi do nyina eegu hom do, ofitsi tseneneenyi Abel bɔgyaa do kesi Barakia ba Zekaria a hom kum no wɔ asɔrdan nye afɔrmbukyia no ntamu no bɔgyaa do., #Gye 4.8; 2 Mbe 24.20
36. Mese hom nokwar mu dɛ, Yinom nyina bɛba ɔsantsen yi do.
37. Ao! Jerusalɛm, Jerusalɛm, ɔwo a iku nkɔnhyɛfo no, na isiw hɔn a wɔasoma hɔn wo nkyɛn abo, mpɛn ahen na mepɛɛ dɛ moboaboa wo mba ano, dɛ mbrɛ akokɔtan boaboa ne mba ano wɔ ne ntsaban ase, naaso hom ammpɛ!
38. Hwɛ, woegyaa wo fie ato hɔ pan ama hom.
39. Na mese hom dɛ, Ofitsi sesei yi hom runnhu me ara dze akɛpem dɛ hom bɛse dɛ, Nhyira nye nyia ɔnam Ewuradze ne dzin mu reba no.

## Tsir 24

1. Na Jesus fiir edzi fii asɔrfi no mu kɔree, na n'esuafo no baa ne nkyɛn bɛkyerɛɛ no asɔrfi no aban no.
2. Na obuae see hɔn dɛ, Ana hom nnhu yinom nyina? Nokwar mese hom dɛ, Wonnkegya ɔbo kor a ɔda kor do wɔ ha a wonnkodwuruw egu famu.
3. Na ɔko Ngo Bepɔw no do no, n'esuafo baa ne nkyɛn nsumaa mu bɛsee no dɛ, Kyerɛ hɛn aber a yinom bɛyɛ hɔ, na wo mbae nye wiadze ewiei ho asɛnkyerɛdze bɛyɛ dɛn?
4. Na Jesus buae see hɔn dɛ, Hom nhwɛ yie amma obi aanndaadaa hom.
5. Na dodowara bɛba wɔ me dzin mu dɛ, Emi nye Kraest no, na wɔadaadaa pii.
6. Na hom bɛtse ko nye akosɛm nka: hom nhwɛ, mma hom akoma nntu, na otwar dɛ yinom nyina ba, naaso ewiei no nnyae nndurii.
7. Na ɔman bɔsoɛr ɔman do, na ahenman bɔsoɛr ahenman do; na ɔkɔm nye asaasewosow bɛba mbeambea.
8. Na yinom nyina nye awoko ahyɛse.
9. Nna wobeyi hom ama ahohiahia na woeku hom, na amanaman nyina bɛtan hom wɔ me dzin ntsi.
10. Ɔno na ɔbɔto dodowara fintsidua, na wobeyiyi hɔnho ama, na wɔatentan hɔnho.
11. Na nkɔnhyɛfo atorfo pii bɔsoɛr na wɔadaadaa dodowara.
12. Na osiandɛ emumuyɛ bɔdɔɔ so ntsi, dodowara hɔn dɔ bɛyɛ mberɛw.
13. Na nyia obetsim ekodu ewiei no, ɔno na wɔbɛgye no nkwa.
14. Na ahenman ho asɛmpa yi, wɔbɛka wɔ wiadze nyina dze edzi amanaman nyina dase; na nkyii ewiei no bɛba.
15. Dɛm ntsi sɛ hom hu amambɔe ekyiwadze a Daniel nkɔnhyɛnyi kaa ho asɛm no, dɛ ogyina krɔnkrɔnbea hɔ a (ma nyia ɔrekenkan no ntse ase)
16. ɔno na hɔn a wɔwɔ Judea nguan nkɔ nkokwaa do:
17. mma nyimpa a ɔwɔ dan etsifi nnsian mmbɛfa biribi mmfi ne dan mu;
18. na nyia ɔwɔ haban mu, mma ɔnnsan n'ekyir bio mmbɛfa ne nkatado.
19. Na hɔn a wɔafa efur, nye hɔn a wɔma numfo wɔ nda no mu ndue!
20. Na hom nsɔr ma hom eguanguanber no aammba awɔwber mu, anaa ahomgyeda;
21. na aber no ahohiahia kɛse a ofitsi wiadze ahyɛse dze bodu aber no ɔmmba da, eso ɔremmba da, nna ɔbɛba.
22. Na sɛ woenntwa nda no do tsia a, nkyɛ honam biara nnkenya nkwa; na mpamufo ntsi wobotwa nda no do tsia.
23. Na aber no sɛ obiara se hom dɛ, Hwɛ, Kraest no wɔ ha, anaaso, Ɔwɔ ha a, mma hom nngye nndzi.
24. Na Kraest atorfo nye nkɔnhyɛfo atorfo bɔsoɛr na wɔakyerɛ asɛnkyerɛdze akɛse nye anwanwadze, ma sɛ annhwɛ a mpamufo no mpo wɔbɛdaadaa hɔn.
25. Hwɛ, maka akyerɛ hom ansaana edu.
26. Dɛm ntsi, sɛ wɔse hom dɛ, Hwɛ, ɔwɔ sar no do a, mma hom mmpue nnkɔ, Hwɛ, ɔwɔ adankyir a, mma hom nngye nndzi., #Luk 17.23
27. Na dɛ mbrɛ enyinam nyinam fi boka, na ɔhyerɛn kɔ anee no, mbrɛ nyimpa Ba no ne mbae so bɛyɛ ara nye no.
28. Na beebiara mbrɛ fun wɔ no, hɔ na mpɛtɛ bɔboaboa hɔn ano.
29. Na ntsɛmara, nda no mu ahohia no ekyir no, ewia bɛhyɛ sum, na bosoom nnkɛma ne kan, na nworaba fi sor bɔtotɔ, na sor etum bɔwosow:, #Isa 13.10; Joel 2.10
30. na ɔno na nyimpa Ba no n'asɛnkyerɛdze bopue wimu, na wiadze mbusuakuw nyina bɔkɔ ahohia kɛse mu, na wobohu nyimpa Ba no dɛ ɔreba wɔ sor nsuwusiw do, wɔ tumdzi nye enyimnyam kɛse mu.
31. Na ɔdze totorobɛnto a ne ndze so bɔsoma n'abɔfoe, ma wɔaabɔboaboa hɔn a wɔapa mu eyi hɔn no ano efi mbrɛ mframa anan no fi ba no, efi sor ano kor akɛpem afa kor so.
32. Hom nsua adɔmbadua ho bɛ no: sɛ n'abaw yɛ momon, na oriyi ahaban a, nna hom nyim dɛ ɔhyewber abɛn;
33. dɛmara na hom so sɛ hom hu dɛ yinom nyina yɛ hɔ a, hom nhu dɛ abɛn na edu abowano.
34. Nokwar mese hom dɛ, Mbasantsen yi nnkotwa mu akɔ gyedɛ yinom nyina ayɛ hɔ ansaana.
35. Ɔsor nye asaase botwa mu akɔ naaso me nsɛm dze, orunntwa mu da.
36. Na da no nye dɔn no obiara nnyim: nnyɛ abɔfo a wɔwɔ sor no, nnyɛ Ɔba no so, na Egya no nko a.
37. Na dɛ mbrɛ Noa nda no yɛe no, mbrɛ nyimpa Ba no ne mbae so bɛyɛ ara nye no.
38. Na dɛ mbrɛ nda no a odzi nsuyirii no kan no, wodzidzii, na wɔnomee, wɔwaree, na wɔmaa awar dze kodur da a Noa kɛhyɛɛ hɛn adaka no mu no,
MAT.24.39, na woennhu araa dze kodur dɛ nsuyirii no bae bɛfaa hɔn nyinara kɔree no, mbrɛ nyimpa Ba no ne mbae so bɛyɛ ara nye no.
40. Ɔno na nyimpa beenu wɔ haban mu a, wɔbɛfa baako na woegya kor no.
41. Mbaa beenu bɛyam wɔ ewuyambo do, na wɔbɛfa baako na woegya kor no.
42. Dɛm ntsi hom nweɔn, osiandɛ hom nnyim dɔn kor a hom wura bɛba.
43. Na hom nhu yi dɛ, sɛ ofiwura no nyim dasu kor a owifo no bɛba a, nkyɛ ɔweɔnee, na ɔamma woemmbobubu ne dan mu annkɔ mu., #Luk 12.39
44. Dɛm ntsi hom so hom nyɛ krado, osiandɛ dɔn a hom enyi nnda mu na nyimpa Ba no reba.
45. Afei woana nye akowaa nokwafo nye nyansafo a no wura dze no esi ne fikuw do, dɛ ɔmma hɔn edziban wɔ ber a ɔsɛ mu?
46. Nhyira aka akowaa no a, sɛ no wura ba a, obohu no dɛ ɔreyɛ dɛm,
MAT.24.47, Nokwar mese hom dɛ ɔdze no besi n'adze a ɔwɔ nyina do.
48. Na sɛ akowaa bɔn se n'akoma mu dɛ, Mo wura rikyim ne ba;
49. na sɛ ɔhyɛ ase bobɔ no nwurankowaa, na sɛ ɔnye asabokwafo dzidzi na ɔnom a,
MAT.24.50, akowaa no wura bɛba da a ɔnnhwɛ no kwan, nye dɔn a onnyim mu,
MAT.24.51, na oetwa no mu ebien, na ɔama ɔnye ndabrabafo edzi afora; hɔ na osu nye asetwɛr wɔ.

## Tsir 25

1. Nna wɔdze sor ahenman no bɔto mbaabun du a wɔfaa hɔn nkandzea dɛ worikehyia ayeforkun kwan no ho.
2. Na hɔn mu beenum yɛɛ mbadwemba, na beenum dze, wɔannyɛ mbadwemba.
3. Na hɔn a wɔannyɛ mbadwemba no, wɔfaa hɔn nkandzea no, wɔammfa ngo annka ho;
4. na mbadwemba no faa ngo guu hɔn ntoa mu kaa hɔn nkandzea no ho.
5. Na ayeforkun no kyɛree no, hɔn nyina totɔɔ nkom na wɔdedae.
6. Na esuom no, wɔtseaa mu dɛ, Hwɛ, ayeforkun no reba o! Hom nkɔ nkehyia no.
7. Nna mbaabun no nyina soɛree na wɔkekaa hɔn nkandzea.
8. Na hɔn a wɔannyɛ mbadwemba no see mbadwemba no dɛ, Hom mma hɛn hom ngo no bi, na hɛn nkandzea rudundum.
9. Na mbadwemba no buaa dɛ, Oho, bɛyɛ na ɔronnso hɛn nye hom; na mbom hom nkɔ hɔn a wɔtɔn no hɔ nkɔtɔ homdze.
10. Na wɔkɔree rokɔtɔ no, ayeforkun no bae, na hɔn a wɔayɛ krado no nye no kɔr ayefor ase, na wɔtoow abow no mu.
11. Na ekyir no na mbaabun nkaa no so bae bɛsee dɛ, Owura, owura, bue hɛn.
12. Na ɔno dze, obuaa hɔn dɛ, Nokwar mese hom dɛ, minnyim hom.
13. Dɛm ntsi hom nweɔn, na hom nnyim da no anaa dɔn no, (a Nyimpa ba no bɛba.)
14. Na ɔtse dɛ nyimpa a ɔrodɔ mu akɔ beebi a ɔfrɛɛ no nkowaa, na ɔdze n'adze a ɔwɔ hyɛɛ hɔn nsa.
15. Na ɔmaa baako talent enum, ɔbaako so ebien, na ɔbaako so kor, dɛ mbrɛ hɔn nyina hɔn tum tse, na ɔkɔree.
16. Na ntsɛmara nyia onyaa talent enum no kɔree, na ɔdze kedzii gua, na onyaa ho talent enum so.
17. Dɛmara so na nyia onyaa ebien no, onyaa ho ebien so.
18. Na nyia onyaa kor no, ɔkɔree kɔbɔɔr daadze, na ɔdze no wura ne sika no sumae.
19. Na ɔkyɛree kyɛree no, nkowaa no hɔn wura no bae, na ɔnye hɔn bobuu nkontaa.
20. Na nyia onyaa talent enum no bae dze talent enum ka ho baa dɛ, Mo wura, edze talent enum hyɛɛ me nsa: hwɛ, menya ho talent enum aka ho.
21. No wura see no dɛ, Mbo! Akowaa pa nye nokwafo, edzi ndzɛmba kumaabi ho nokwar: medze wo besi ndzɛmba pii do: kɔ wo wura dɛw mu.
22. Na nyia onyaa talent ebien no so bae, na ɔsee dɛ, Mo wura, edze talent ebien hyɛɛ me nsa: hwɛ, menya ho talent ebien aka ho.
23. No wura see no dɛ, Mbo! Akowaa pa nye nokwafo, edzi ndzɛmba kumaabi ho nokwar, medze wo besi ndzɛmba pii do: kɔ wo wura dɛw mu.
24. Na nyia onyaa talent kor no so bae bɛsee dɛ, Mo wura, minyim wo dɛ eyɛ nyimpa a eyɛ dzen a itwa wɔ mbrɛ innduae, na eboaboa ano wɔ mbrɛ emmfae mmpetsee;
25. na musuroi, na mokɔree, na medze wo talent no kosumaa daadze: hwɛ, w'adze nye yi.
26. Na no wura buae see no dɛ, Akowaa bɔn nye kwadwefo, inyim dɛ mutwa wɔ mbrɛ munnduae, na moboaboa ano wɔ mbrɛ memmfae mmpetsee:
27. dɛm ntsi nkyɛ ɔsɛ wo dɛ edze me sika kɛma sikasesafo, na meba a, mabɛgye m'adze nye no ho nsiho.
28. Dɛm ntsi, hom ngye talent no wɔ ne nsamu, na hom mfa mma nyia ɔwɔ talent du no.
29. Osiandɛ obiara a ɔwɔ no, wɔbɛma no na oenya mbordo; na nyia onnyi no, dza ɔwɔ no mpo, wɔbɛgye ne nsamu.
30. Na akowaa a no ho nnyi mfaso no dze, hom ntow no nkyen ekyirekyir sum no mu: hɔ na osu nye asetwɛr wɔ.
31. Na aber a nyimpa Ba no bɛba wɔ n'enyimnyam mu, na n'abɔfoe no nyina ka no ho no, nna ɔbɛtsena n'enyimnyam ahengua no do;
32. na wɔbɔboaboa amanaman nyina ano wɔ n'enyim, na ɔbɛpaapaa hɔn mu dɛ mbrɛ oguanhwɛfo paapaa nguan nye mpɔnkye mu;
33. na ɔdze nguan no begyina n'enyimfa, na ɔdze mpɔnkye no egyina n'abankum.
34. Nna Ɔhen no bɛse hɔn a wɔwɔ n'enyimfa no dɛ, Hom mbra, hom a m'Egya ehyira hom, hom mbɛfa ahenman a wofitsi wiadze ahyɛse siesiei maa hom no ntsena mu:
35. osiandɛ ɔkɔm dzee me, na hom maa me edziban; nsukɔm dzee me, na hom maa me anondze; meyɛɛ hɔho, na hom faa me kɔr fie;
36. midzii adagyaw, na hom furaa me tam; meyaree, na hom bɔhwɛɛ me; medaa efiadze na hom baa me nkyɛn.
37. Ɔno na atsenenee no bobua ase no dɛ, Ewuradze, dabɛn na yehun wo dɛ ɔkɔm dze wo, na yɛmaa wo edziban, anaa nsukɔm dze wo, na yɛmaa wo anondze?
38. Dabɛn na yehun wo dɛ eyɛ hɔho na yɛfaa wo kɔr fie, anaa idzi adagyaw, na yefuraa wo tam?
39. Anaa dabɛn na yehun wo dɛ eyar anaa eda efiadze, na yɛbaa wo nkyɛn?
40. Na Ɔhen no bobua ase hɔn dɛ, Nokwar mese hom dɛ, Susuampa dɛ hom ayɛ ama mo nuanom nketseaba yi mu kor no, hom ayɛ ama me.
41. Ɔno na ɔbɛse hɔn a wɔwɔ bankum no so dɛ, Hom a wɔadom hom, hom mfi me nkyɛn nkɔ onnyiewiei gya a woesiesie ama abɔnsam nye n'abɔfoe no no mu.
42. Osiandɛ ɔkɔm dzee me, na hom amma me edziban; nsukɔm dzee me, na hom amma me anondze;
43. meyɛɛ hɔho, na hom ammfa me annkɔ fie; midzii adagyaw, na hom emmfura me tam; meyaree na medaa efiadze, na hom ammbɔhwɛ me.
44. Ɔno na hɔn so bobua ase dɛ, Ewuradze, dabɛn na yehun wo dɛ ɔkɔm dze wo, anaa nsukɔm dze wo, anaa eyɛ hɔho, anaa idzi adagyaw, anaa eyar, anaa eda efiadze, na yɛannsom wo?
45. Ɔno na obobua hɔn dɛ, Nokwar mese hom dɛ, Susuampa dɛ hom annyɛ amma hom nuanom nketseaba yi mu kor no, hom annyɛ amma me.
46. Na yinom bɔkɔ onnyiewiei amandzehu no mu, na atsenenee no bɔkɔ onnyiewiei nkwa no mu.

## Tsir 26

1. Na ɔbaa dɛ Jesus wiee nsɛm yi nyina ka no, ɔsee n'esuafo no dɛ,
MAT.26.2, Hom nyim dɛ aka nda ebien ma apaho no edu, na woribeyi nyimpa Ba no ama, ma wɔaabɔ no mbeamudua mu.
3. Nna asɔfompanyin nye ɔman mpanyimfo no kehyiaa ɔsɔfopanyin a wɔfrɛ no Kaiafas n'aban mu,
MAT.26.4, na wotuu egyina wɔ mbrɛ wɔnam nyansa mu bɛkyer Jesus eku no ho.
5. Na wɔsee dɛ, Nnyɛ afahyɛ mu bi a, amma wentwiwentwi aammba ɔman no mu.
6. Na ber a Jesus wɔ Bɛtani wɔ Simon kwatanyi no ne fie no,
MAT.26.7, ɔbaa bi a ɔdze ngohuam a ɔsom bo alabastron toa ma baa ne nkyɛn, na ɔtse edzidzi no, obohuei guu n'etsifi., #Luk 7.37
8. Na esuafo no hunii no, wonyaa ebufuw na wɔsee dɛ, Adzesɛɛ a ɔtse dɛm yi ase nye dɛn?
9. Nkyɛ wɔbɔtɔn ngohuam yi agye sika pii na wɔdze akyɛ ehiafo.
10. Na Jesus tsee no, ɔsee hɔn dɛ, Ebɛnadze ntsi na hom rehaw ɔbaa no? Na ɔayɛ edwuma pa wɔ mo ho.
11. Na hom wɔ ehiafo wɔ hom nkyɛn daa; na emi dze, hom nnyi me daa.
12. Na dɛ oehue ngohuam yi egu me nyimpadua do yi, ɔayɛ ama me nsiei.
13. Meka no nokwar kyerɛ hom dɛ, Beebiara a wɔbɛka asɛmpa yi wɔ wiadze nyina mu no, dza ɔbaa yi ayɛ so wɔbɛka dze ayɛ ne nkaa.
14. Nna duebien no mu kor a wɔfrɛ no Judas Iskariot no kɔr asɔfompanyin no hɔ,
MAT.26.15, na ɔkɛsee hɔn dɛ, Hom bɛma me ebɛnadze ma meeyi no ama hom? Na wokeer ndwetɛbona eduasa maa no.
16. Na ofitsi aber no, ɔhwehwɛɛ mbrɛ obenya kwan eyi no ama.
17. Na epitsi afahyɛ da a odzi kan no, esuafo no baa Jesus nkyɛn bɛsee no dɛ, Hen na epɛ dɛ yesiesie ma ikedzi apaho no?
18. Na ɔsee dɛ, Hom nkɔ kurow no mu osimesi no hɔ, na hom nkɛse no dɛ, Kyerɛkyerɛfo no se, Me ber abɛn: wo fie na menye m'esuafo bedzi apaho no.
19. Na esuafo no kɛyɛɛ dɛ mbrɛ Jesus hyɛɛ hɔn no na wosiesiee apaho no.
20. Na odur ewimbir no, ɔnye esuafo duebien no bɛtsenaa edzidzii.
21. Na woridzidzi no, ɔsee dɛ, Ampa, mese hom dɛ, Hom mu baako beyi me ama.
22. Na ɔyɛɛ hɔn awerɛhow pii, na wɔhyɛɛ ase see no nkorkor dɛ, Ewuradze, ana emi a?
23. Na obuae see dɛ, Nyia ɔnye me to nsa wɔ ɔsɛn no mu no, ɔnoara na obeyi me ama.
24. Na nyimpa Ba no rokɔ, dɛ mbrɛ wɔakyerɛw wɔ no ho: mbom nyimpa a wɔnam no do beyi nyimpa Ba no ama no ndue! Sɛ wɔannwo dɛm nyimpa no a, nkyɛ oye ma no.
25. Na Judas a oriyi no ama no buae see dɛ, Kyerɛkyerɛfo, ana emi a? Ɔsee no dɛ, Aka.
26. Na woridzidzi no, Jesus faa paanoo na ohyiraa do na obubui, na ɔdze maa n'esuafo no na ɔsee dɛ, Hom ngye ndzi: iyi nye me nyimpadua.
27. Na ɔfaa kɔɔpow, na ɔdaa ase, na ɔdze maa hɔn dɛ, Hom nyinara nnom bi:
28. na iyi nye mo bɔgyaa a ɔyɛ ahyɛmu no dze a dodowara ntsi woruhue egu ama bɔnfakyɛ.
29. Na mese hom dɛ, Ofitsi ndɛ, moronnom wenyinaba yi bio dze ekesi da no a menye hom bɔnom no fofor wɔ m'Egya n'ahenman no mu no.
30. Na wɔtoow ndwom no, wopuei kɔr Ngo Bepɔw no do.
31. Nna Jesus see hɔn dɛ, Mo ho bɛyɛ hom nyina fintsidua anadwe yi: na wɔakyerɛw dɛ, Mobɔbɔ oguanhwɛfo no, na kuw no mu nguan nyina abɔ apetse.
32. Naaso me nyan ekyir no mibedzi hom enyim akɔ Galilii.
33. Na Peter buae see no dɛ, Sɛ wo ho bɛyɛ hɔn nyina fintsidua a, emi dze, ɔnnkɛyɛ me fintsidua.
34. Jesus see no dɛ, Meka kyerɛ wo wɔ nokwar mu dɛ, Anadwe yi, ansaana akokɔ bɔbɔn no, ebɛpa me mprɛnsa.
35. Peter see no dɛ, Sɛ menye wo bowu mpo a, meremmpa wo da; na dɛmara na hɔn nyina so kae.
36. Nna Jesus nye hɔn baa beebi a wɔfrɛ hɔ Getsemane, na ɔsee n'esuafo no dɛ, Hom ntsena ha ma monkɔ noho monkɔsɔr.
37. Na ɔfaa Peter nye Zebedee mba beenu no kaa no ho, na no werɛ hyɛɛ ase howee, na ɔbɔmee.
38. Nna ɔsee hɔn dɛ, Awerɛhow ahyɛ me kra no do dze kɔ owu mu: hom ntsena ha na hom nye me nweɔn.
39. Na ɔkɔr enyim kakra na ɔdze n'enyim kobutuwii, na ɔbɔɔ mpaa dɛ, Egya, sɛ ɔbɛyɛ a, ma kɔɔpow yi mpa mo ho nkɔ: naaso nnyɛ dɛ mbrɛ mepɛ bi a, na mbrɛ ɔwo epɛ a.
40. Na ɔbaa esuafo no nkyɛn, na obohun dɛ wɔdeda, na ɔsee Peter dɛ, Aso hom enntum nye me annweɔn dɔnhwer kor mpo?
41. Hom nweɔn na hom nsɔr, mma hom aannkɔ nsɔhwɛ mu: sunsum pɛ dze, na honam yɛ mberɛw.
42. Bio, ɔkɔr ne mpɛn ebien kɔsɔɔr dɛ, M'Egya, sɛ kɔɔpow yi nnkɛpa mo ho akɔ gyedɛ monom a, wo pɛ nyɛ hɔ.
43. Na ɔbae no, obohun dɛ wɔadeda bio, osiandɛ hɔn enyiwa akom.
44. Na ogyaa hɔn hɔ kɔr bio kɔsɔɔr ne mprɛnsa kaa asɛm kor no ara.
45. Nna ɔbaa esuafo no nkyɛn, na ɔsee hɔn dɛ, Na hom da ho da regye hom ahom? Hwɛ, dɔn no abɛn, na Nyimpa Ba no, woeyi no ahyɛ ndzebɔnyɛfo nsa.
46. Hom nsoɛr ma yɛnkɔ: hwɛ, nyia oriyi me ama no abɛn.
47. Na ɔda do rekasa no, hwɛ, Judas a ɔyɛ duebien no mu baako no, bae, na nyimpadodow pii a wɔdzedze nkrantsee nye mpɔtsibaa fi asɔfompanyin nye ɔman mu mpanyimfo no hɔ ka no ho.
48. Na nyia oyii no mae no maa hɔn asɛnkyerɛdze dɛ, Nyia mebɛfew n'ano no, ɔno nye no: hom nkyer no.
49. Na ntsɛmara ɔbaa Jesus nkyɛn na ɔsee dɛ, Kyerɛkyerɛfo, o! Na ɔfeew n'ano.
50. Na Jesus see no dɛ, Damfo, yɛ dza ɔnam do ma aba. Nna wɔbae dze hɔn nsa bosusuoo no mu, na wɔkyekyeer no.
51. Na hwɛ, hɔn a wɔnye Jesus nam no mu baako tseen ne nsa twee ne nkrantsee, na ɔdze bɔɔ ɔsɔfopanyin no n'akowaa n'aso twae.
52. Nna Jesus see no dɛ, Fa wo nkrantsee hyɛ ne hyɛbea bio, na hɔn a wɔtwe nkrantsee nyina, nkrantsee anomu na wɔbɔtotɔr.
53. Ana edwen dɛ murunntum mennserɛ m'Egya ma mprɛmprɛ ara ɔnnsoma abɔfo a wɔbɔbor asafokuw duebien?
54. Nna dɛm a, kyerɛwnsɛm no bɛyɛ dɛn aba mu dɛ otwar dɛ ɔyɛ dɛm?
55. Dɔn no ara mu na Jesus see nyimpadodow no dɛ, Ana hom firii baa mo do dɛ owifo do, na hom dze nkrantsee nye mpɔtsibaa rebɛkyer me yi? Daa nna metse asɔrfi mu rekyerɛkyerɛ no, hom annkyer me.
56. Na yinom nyina yɛe ma nkɔnhyɛfo no kyerɛwnsɛm no aaba mu. Nna esuafo no nyina gyaa no hɔ, na woguanee.
57. Na hɔn a wɔkyeer Jesus no dze no kɔr Kaiafas ɔsɔfopanyin no nkyɛn, mbrɛ kyerɛwfo nye mpanyimfo no ehyia.
58. Na Peter dzii n'ekyir wɔ ekyirekyir dze kodur ɔsɔfopanyin n'abanguado, na ɔkɛhɛɛn mu nye asomfo no kɛtsenaa hɔ dɛ ɔrohwɛ dza obesi.
59. Na asɔfompanyin nye baguafo no nyina hwehwɛɛ Jesus ho dasekrum dze eku no:
60. na adasetorfo pii bae naaso woennya bi. Na ekyir no beenu bae.
61. Na wɔsee dɛ, Oyi kaa dɛ, Mubotum medwuruw Nyankopɔn asɔrdan no na mesi no ndaansa.
62. Na ɔsɔfopanyin no gyinae na ɔsee no dɛ, Irummbua bi? Ebɛnadze na yinom ridzi dase tsia wo yi?
63. Na Jesus muaa n'ano. Na ɔsɔfopanyin no see no dɛ, Meka tsease Nyankopɔn dɛ sɛ ɔwo nye Kraest no, Nyankopɔn ba no a, ka kyerɛ hɛn.
64. Jesus see no dɛ, Aka: eso mese wo dɛ, Ofi ndɛ hom bohu nyimpa Ba no dɛ ɔtse tum no nsa nyimfa, na ɔreba wɔ sor nsuwusiw do.
65. Nna ɔsɔfopanyin no sunsuaan n'atar mu, na ɔsee dɛ, Ɔaka ebususɛm: ebɛn hia na ohia hɛn adasefo bio? Hwɛ, afei hom atse ebususɛm no:
66. hom dwen dɛn? Wobuae see dɛ Ɔsɛ owu.
67. Nna wohinaa n'enyi do ntafi, na wɔbobɔɔ no ekutuku, na binom so bobɔɔ no asotɔr dɛ
68. Kraest, kyerɛ hɛn! Woana na ɔbɔɔ wo?
69. Nna Peter dze, ɔtse abangua no do hɔ; na abaawa bi baa ne nkyɛn bɛsee dɛ, Ɔwo so enye Jesus Galiliinyi no nam.
70. Na ɔsanee wɔ hɔn nyina enyim dɛ, Minnyim dza ereka yi.
71. Na ofiir edzi kɔr paado no, abaawa bi so hun no, na ɔsee hɔn a wɔwɔ hɔ no dɛ, Oyi so nye Jesus Nazarɛtnyi no nam.
72. Na bio ɔdze ntanka saan dɛ, Minnyim nyimpa no.
73. Na ɔkyɛɛr kakra no hɔn a wogyina hɔ no bae bɛsee Peter dɛ, Ampa dɛ ifi hɔn mu, na wo kasaa yi wo edzi.
74. Nna ɔhyɛɛ ase dzii nsew na ɔkekaa ntam dɛ, Minnyim nyimpa no. Na ntsɛmara na akokɔ bɔnee.
75. Na Peter kaa Jesus n'asɛm a ɔkaa kyerɛɛ no dɛ, Ansaana akokɔ bɔbɔn no, na apa me mprɛnsa. Na ofiir edzi, na okosuu yayaayaw.

## Tsir 27

1. Na adze kyee no, asɔfompanyin nye ɔman mpanyimfo no nyina faa Jesus ho apam dɛ woboku no.
2. Na wɔkyekyeer no dze no kɔree kɛhyɛɛ ambrado Pilate nsa.
3. Nna Judas a oyii no mae no, ohun dɛ woebu no fɔ no, onuu no ho, na ɔdze ndwetɛbona eduasa no brɛɛ asɔfompanyin nye mpanyimfo no dɛ, , #Ndwu 1.18
4. Mayɛ bɔn dɛ meyi bɔgya a onndzi fɔ ama. Na wobuaa dɛ, Ɔfa hɛn ho bɛn? Woara w'asɛm a.
5. Na ɔtoow ndwetɛbona no guu asɔrdan no mu, na osii mu kɔree kɛsɛɛn ne men.
6. Na asɔfompanyin no faa ndwetɛbona no na wɔsee dɛ, Ɔmmfa mbra mu dɛ wɔdze to ayɛyɛdze adaka no mu, osiandɛ ɔyɛ bɔgya ho sika.
7. Na wɔfaa apam, na wɔdze kɛgyee ɔwemfo asaase no, ama woeesie ahɔho wɔ mu.
8. Dɛm ntsi asaase no, wɔfrɛ no bɔgya asaase dze bodu ndɛ.
9. Nna dza nkɔnhyɛnyi Jeremia kae no baa mu dɛ, Na wɔfaa ndwetɛbona eduasa no, nyia wodzii ne tsir bo no no bo a Israelmba mu binom twae no, , #Zek 11.12
10. na wɔdze gyee ɔwemfo asaase no, dɛ mbrɛ Ewuradze hyɛɛ me no.
11. Na Jesus gyinaa ambrado no enyim; na ambrado no bisaa no dɛ, Ana Jewfo Hen nye wo a? Na Jesus see no dɛ, Aka.
12. Na asɔfompanyin nye mpanyimfo no toatoaa no, naaso oemmbua hwee.
13. Nna Pilate see no dɛ, Ana enntse ndzɛmba pii a woridzi ho dase tsia wo yi?
14. Naaso oemmbua no wɔ asɛm kor mpo ho, ma ɔyɛɛ ambrado no nwanwa kɛse.
15. Nna afahyɛ du a, ambrado no tɔ dɛ ogyaa daduanyi kor a wɔpɛ ma nyimpadodow no.
16. Nna wɔwɔ daduanyi bi wɔ hɔ a wɔfrɛ no Barabbas.
17. Dɛm ntsi wobehyiae no, Pilate bisaa hɔn dɛ, Woana na hom pɛ dɛ migyaa no ma hom? Barabbas anaa Jesus a wɔfrɛ no Kraest no a?
18. Nna onyim dɛ enyitan ntsi na woyii no mae.
19. Na ɔtse atsɛmbu egua do no, ne yer somaa obi wɔ ne nkyɛn dɛ, Mma ennye nyimpa tsenenee no nndzi asɛm bi, na ɔno ntsi mehu amandze pii wɔ adaaso mu ndɛ.
20. Na asɔfompanyin nye mpanyimfo no wee guu nyimpadodow no aso mu dɛ wombisa Barabbas, na wonku Jesus.
21. Na ambrado no bisaa hɔn dɛ, Hɔn beenu yi mu woana na hom pɛ dɛ migyaa no ma hom? Wɔsee dɛ, Barabbas a.
22. Pilate see hɔn dɛ, Na Jesus a wɔfrɛ no Kraest no, menyɛ no dɛn? Hɔn nyina see dɛ, Ma wɔmbɔ no mbeamudua mu.
23. Na ɔsee dɛ, Ebɛn bɔn na ɔayɛ? Na wɔtseatseaa mu mbordo dɛ, Ma wɔmbɔ no mbeamudua mu.
24. Na Pilate hun dɛ onntum nnyɛ ho hwee, na mbom wentwiwentwi reba no, ɔfaa nsu hohoor ne nsa ho wɔ nyimpadodow no enyim see dɛ, Minndzi so wɔ nyimpa tsenenee yi no bɔgyaa ho: homara hom asɛm.
25. Na ɔman no nyina buae see dɛ, No bɔgyaa ngu hɛn nye hɛn mba etsifi.
26. Nna ogyaa Barabbas maa hɔn, na Jesus dze, ɔkaa no mpire no, oyii no mae dɛ wɔnkɔbɔ no mbeamudua mu.
27. Nna ambrado no no nsordaafo no faa Jesus kɔr ambrado aban mu hɔ, na wohyiahyiaa nsordaafokuw no nyina baa ne nkyɛn.
28. Na wɔpɔɔr n'atar, na wɔdze atar memen hyɛɛ no,
MAT.27.29, na wɔween nsoɛ katraka dze hyɛɛ ne tsir, na wɔdze ndzɛmbir hyɛɛ ne nsa nyimfa mu, na wobuu ntwɛr wɔ n'enyim, na wosii no atwetwe dɛ, Jewfo Hen, o!
30. Wohinahinaa ntafi guu no do, na wɔgyee ndzɛmbir no na wɔdze bɔɔ n'etsifi.
31. Na wowiee no atwetwe si no, wɔpɔɔr atar no wɔ no ho, na wɔdze nankasa n'atar hyɛɛ no, na wɔdze no kɔree dɛ wɔrokɔbɔ no mbeamudua mu.
32. Na worupue akɔ no, wohun Sirenenyi bi a ne dzin dze Simon: ɔno na wɔhyɛɛ no dɛ ɔnsoa ne mbeamudua no nye hɔn nkɔ.
33. Na wokodur beebi a wɔfrɛ hɔ Golgota, ɔnye dɛ Tsikwankora Bea no,
MAT.27.34, wɔmaa no wenyin a wɔdze bɔwema afora mu dɛ ɔnnom; na ɔkaa n'ano no ɔammpɛ dɛ ɔnom.
35. Na wɔbɔɔ no mbeamudua mu no, wɔtwee tonto kyɛɛ n'atar; (ama dza nkɔnhyɛnyi no kae no aba mu dɛ, Na wɔkyɛɛ m'atar mu maa hɔn ho, na wɔtwee me ntar ho tonto.)
36. na wɔtsenatsenaa ase weɔɔn no wɔ hɔ.
37. Na wɔdze n'ewusi a wɔkyerɛwee no faam n'etsifi dɛ, OYI NYE JESUS JEWFO HEN NO.
38. Na wɔbɔɔ edwotwafo beenu mbeamudua mu kaa no ho, ɔbaako wɔ n'enyimfa, ɔbaako wɔ n'abankum.
39. Na hɔn a worutwa mu no dzii no nsɛmbɔn, na wɔwosowosoow hɔn tsir
40. see dɛ, Ɔwo a idwuruw asɔrdan no na isi no ndaansa, gye woho; sɛ eyɛ Nyankopɔn Ba no a, fi mbeamudua ho si famu ɛ!
41. Dɛmara so na asɔfompanyin no nye kyerɛwfo nye mpanyimfo no sii no atwetwe see dɛ,
MAT.27.42, Oyi gyee binom: naaso onntum nngye nankasa noho. Ɔno nye Israel Hen no: wɔmma omfi mbeamudua no ho nsi famu, na yɛbɛgye no edzi.
43. Nyew, ɔdze noho atwer Nyankopɔn: sɛ Nyankopɔn pɛ a, wɔmma ɔngye no, osiandɛ ɔnoara see dɛ, Nyankopɔn Ba nye me.
44. Dɛmara na edwotwafo no a wɔbɔɔ hɔn nye no mbeamudua mu no so yaaw no.
45. Na ofi bɛyɛ ewiaber duebien ber no, sum hyɛɛ asaase nyina do kesii ndɔnebiasa ber no.
46. Na bɛyɛ ndɔnebiasa no, Jesus dze ndze kɛse kaa mu dɛ, Eli, Eli, lama sabaktani?  Ɔno nye dɛ, Me Nyankopɔn, me Nyankopɔn, ɔyɛ dɛn na apa me yi?
47. Na hɔn a wogyinaa hɔ binom tsee no, wɔsee dɛ, Oyi refrɛ Elija.
48. Na ntsɛmara hɔn mu baako tuu mbirika kɛfaa posaa dze kɔbɔɔ wenyin yerɛyerɛw mu, na ɔdze tuaa ndzɛmbir ano maa no dɛ ɔnnom.
49. Na nkaa no see dɛ, Gyaa ma yɛnhwɛ dɛ Elija bɛba abɛgye no anaa.
50. Na Jesus dze ndze kɛse kaa mu bio no, ogyaa no sunsum mu.
51. Na hwɛ, asɔrdan no mu ntwamutam no tseew ebien fi sor besii ase, na asaase wosowee, na abotan paapaae
52. na ahotseweefo a wɔadeda dodowara hɔn efun nyanyanee,
MAT.27.53, na wofi nda no mu puepuei wɔ ne nyan no ekyir no, wɔkɔr kurow krɔnkrɔn no mu keyii hɔnho kyerɛɛ dodowara.
54. Na ɔhamupanyin no nye hɔn a wɔka no ho roweɔn Jesus no hun asaasewosow no nye ndzɛmba a ɔyɛe no, wosuroo pii na wɔsee dɛ, Ampaara, Nyankopɔn Ba nye yi.
55. Na mbaa dodowara wɔ hɔ a wogyinaa ekyir hwɛe, woyinom na wɔkaa Jesus do fiir Galilii na wɔsoom no;, #Luk 8.2
56. na Mary Magdalene, nye James nye Joses hɔn na Mary, nye Zebedee mba no hɔn na ka hɔn ho.
57. Na odur ewimbir no, ɔhonyanyi bi a ofi Arimatea a wɔfrɛ no Josef a noara so yɛ Jesus no suanyi bae;
58. ɔno na ɔkɔr Pilate hɔ kɛserɛɛ Jesus no fun. Nna Pilate hyɛɛ dɛ wɔmfa mma no.
59. Na Josef faa fun no dze bobɔɔw ndwera a n'enyi tsew mu,
MAT.27.60, Na ɔdze too nankasa ne nda fofor a otwaa no ɔbotan mu no mu, na opireew ɔbo kɛse hiin nda no ano, na ɔkɔree.
61. Nna Mary Magdalene nye Mary baako no so wɔ hɔ, na wɔtsenatsena nda no enyim.
62. Na adze kyee a ɔyɛ da a odzi Ahosiesieda no ekyir no, asɔfompanyin nye Farisiifo no behyiae wɔ Pilate nkyɛn
63. bɛsee dɛ, Hɛn wura, yɛkaa dɛ ɔdaadaafo no tse ase no, ɔkaa dɛ, Ndaansa ekyir mibenyan., #Mat 16.21; 17.23; 20.19; Mar 8.31; 9.31; 10.33
64. Dɛm ntsi ka ma wɔnkɛhyɛ nda no nsew nkodu da a otsia ebiasa no, amma n'esuafo aammba emmbowia no, na wɔaannse ɔman no dɛ, Oenyan efi ewufo mu; ɔno ekyir nsɛmansɛma no bɛsen kan dze no koraa.
65. Pilate see hɔn dɛ, Hom wɔ aweɔmfo: hom nkɔ nkɛhyɛ no nsew dɛ mbrɛ hom botum.
66. Na wɔkɔree, na wɔkɛhyɛɛ nda no nsew: wɔsɔɔw ɔbo no ano, nna aweɔmfo no ka hɔn ho.

## Tsir 28

1. Ahomgyeda no twaa mu, na da a odzi dapɛn no kan no enyim retsetsew no, Mary Magdalene nye Mary baako no baa dɛ wɔrobɔhwɛ nda no.
2. Na hwɛ, asaase wosoow kɛse papaapa, na Ewuradze bɔfoe fi sor sianee na ɔbae bepireew ɔbo no fii nda no ano, na ɔtsenaa do.
3. Na no ho tse dɛ enyinam, na n'efuradze hoa dɛ esukwankyɛba.
4. Na no ho hu ntsi hɔn a wɔroweɔn no ho popoe, na wɔyɛɛ dɛ ewufo.
5. Na ɔbɔfo no buae see mbaa no dɛ, Mma hom nnsuro, na minyim dɛ hom rohwehwɛ Jesus a wɔbɔɔ no mbeamudua mu no.
6. Onnyi ha: na ɔasoɛr dɛ mbrɛ ɔkae no: hom mbra mbɔhwɛ mbrɛ Ewuradze dae.
7. Na hom nkɔ ntsɛm nkɛka nkyerɛ n'esuafo no dɛ, Ɔasoɛr efi ewufo mu; na hwɛ, oedzi hom enyim kɔ Galilii: hɔ na hom bohu no; hwɛ, maka akyerɛ hom.
8. Na wofiir edzi ntsɛm fii nda no ho dze suro nye dɛw kɛse tutuu mbirika dɛ wɔrekɛka akyerɛ n'esuafo no.
9. Na hwɛ, Jesus hyiaa hɔn see hɔn dɛ, Mema hom mbo na yɛ o!  Na wɔbaa bosusuoo n'anan mu, na wɔkotoow no.
10. Nna Jesus see hɔn dɛ, Mma hom nnsuro; hom nkɔ nkɛka nkyerɛ mo nuanom dɛ wɔnkɔ Galilii, na hɔ na wobohu me.
11. Na wɔrokɔ no, hwɛ, aweɔmfo no mu binom baa kurow no mu bɛkaa nsɛm a esi no nyina kyerɛɛ asɔfompanyin no.
12. Na wɔnye mpanyimfo no hyiae na wɔfaa apam no, wɔmaa nsordaafo no sika kɛse,
MAT.28.13, na wɔsee dɛ, Hom nka dɛ, Anadwe a yɛdae no nna n'esuafo bae bowiaa no.
14. Na sɛ iyi du ambrado asomu a, yebotu n'aso esuma, na yɛamma annyɛ hom do asɛm.
15. Na wɔgyee sika no, na wɔkɛyɛɛ dɛ mbrɛ wɔkyerɛkyerɛɛ hɔn no; na asɛm yi tahyee wɔ Jewfo mu dze bodu ndɛ.
16. Na esuafo dubiako no sii mu kɔr Galilii, wɔ kokwaa a Jesus kyerɛɛ hɔn no do.
17. Na wohun no no, wɔkotoow no; na binom gyee ekyingye.
18. Na Jesus bɛkasaa kyerɛɛ hɔn dɛ, Wɔdze sor nye asaase do tum nyina ama me.
19. Dɛm ntsi hom nkɔ nkɛyɛ amanaman nyina m'esuafo, na hom nnuma hɔn nhyɛ Egya, nye Ɔba, nye Sunsum Krɔnkrɔn dzin mu;
20. na hom nkyerɛkyerɛ hɔn dɛ wondzi dza mahyɛ hom nyina do: na hwɛ, menye hom wɔ hɔ daa, dze kesi wiadze ewiei.

