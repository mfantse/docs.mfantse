# Jeremia

## Tsir 1

1. Hilkia ne ba Jeremia a ofi asɔfo a wɔwɔ Anathot wɔ Benjamin asaase do no mu no ne nsɛm nye yi.
2. Ɔno na EWURADZE n'asɛm baa no hɔ wɔ Amon ne ba Josia a nna ɔyɛ Judahen no, ne nda no mu, wɔ n'ahendzi afe a otsia duebiasa no mu.
3. Na ɔbae so wɔ Josia ne ba Jehoiakim, Judahen no, ne nda mu, dze kesii Josia ne ba Zedekia, Judahen no, n'afe a otsia duebien no n'ewiei; dze kodur ɔsoakɔr a wɔsoaa Jerusalɛm kɔr ndɔmmum wɔ bosoom a otsia enum no mu.
4. Afei EWURADZE n'asɛm baa mo hɔ, dɛ,
JER.1.5, Ansaana moween wo yafun mu no, nna minyim wo, na ansaana irifi awotoa mu efir no, nna metseew wo ho; mehyɛɛ wo nkɔnhyɛnyi maa amanaman.
6. Nna mesee dɛ, Ao EWURADZE Nyankopɔn! Hwɛ, minnyim kasa: osiandɛ meyɛ abofra.
7. Naaso EWURADZE see me dɛ, Mma nnse dɛ, Meyɛ abofra: na obiara a mobɔsoma wo no hɔ no, ebɔkɔ, na biribiara a mebɛhyɛ wo no, ebɛka.
8. Mma onnsian hɔn ntsi mma innsuro: na mowɔ wo nkyɛn dɛ mibeyi wo, EWURADZE na ɔse.
9. Nna EWURADZE tseen ne nsa dze kaa m'ano; na EWURADZE see me dɛ, Hwɛ, medze me nsɛm ahyɛ w'ano:
10. hwɛ, ndɛ da yi medze wo esi amanaman do na ahendzi do, dɛ tutu na bubu gu famu, sɛɛ na butuw; si, na tsɛw.
11. EWURADZE n'asɛm baa me nkyɛn dɛ, Jeremia, ihu ebɛnadze? Na mubuaa dɛ, Muhu almɔnd dua bi n'abaw.
12. Nna EWURADZE see me dɛ, Ehu no yie: na moroweɔn m'asɛm na mayɛ.
13. Na EWURADZE n'asɛm baa mo hɔ otsia mpɛn ebien, dɛ, Ihu ebɛnadze? Na mesee dɛ, Muhu dadzesɛn a oruhur na n'enyim fi kwaamu afamu.
14. Nna EWURADZE see me dɛ, Kwaamu afamu na mbusu befir etue aba asaase no do atsefo nyinara do.
15. Na, hwɛ, mebɛfrɛ kwaamu ahendzi ebusua ebusua nyinara, EWURADZE na ɔse; na wɔbɛba na hɔn mu biara dze n'ahengua ebesi Jerusalɛm aponkɛse ano, ɔnye n'afasu nyinara ho ehyia, na Juda nkurow nyina.
16. Na mubobua m'atsɛn etsia hɔn wɔ hɔn emumuyɛ nyina ntsi; wɔ dɛ wɔapow emi, na wɔahyew nduhuam ama abosom afofor bi, na wɔasɔr hɔnankasa hɔn nsaano edwuma.
17. Dɛm ntsi ɔwo dze bɔ w'asen do, na soɛr na ka dza mahyɛ wo nyinara kyerɛ hɔn: mma wo bo nntu wɔ hɔn enyim, mma maamma wo bo enntu wɔ hɔn enyim.
18. Na, hwɛ, ndɛ da yi mayɛ wo akoban kurow na dadze fadum, na boran afasu etsia asaase no nyina, Juda ahemfo, hɔn mbapɔmba, hɔn asɔfoe, na asaase no do nkorɔfo.
19. Na wɔnye wo bedzi ako; naaso wonnkotum wo: osiandɛ menye wo nam, EWURADZE na ɔse, dɛ mebɛgye wo.

## Tsir 2

1. Na EWURADZE n'asɛm baa mo hɔ, dɛ,
JER.2.2, Kɔ, kɛpaa mu wɔ Jerusalɛm asomu dɛ, Mbrɛ EWURADZE se nye yi, Mekaa wo mbofrabermu adɔyɛ nye w'ayeforber mu dɔ no ma wo; mbrɛ idzii m'ekyir wɔ sar no do, asaase a nna wonnduaa do adze no.
3. Israel yɛɛ adze krɔnkrɔn maa EWURADZE, no ndɔbaa mu nduadzewakan no: hɔn a wɔmemen no no nyinara wobuu hɔn fɔ; mbusu baa hɔn do, EWURADZE na ɔse.
4. Jakob fifo, na Israel fie mu mbusua nyinara, hom ntsie EWURADZE n'asɛm:
5. mbrɛ EWURADZE se nye yi, Ɔbrakyew bɛn na hom egyanom hunii wɔ mo mu, ma wofii me nkyɛn kɔr ekyirekyir, na wokedzii egyangyandze ekyir, ma wɔyɛɛ gyan yi?
6. Eso wɔannse dɛ, EWURADZE a ɔdze hɛn fii Egypt asaase do bae no wɔ henfa; ɔno a ɔgyee hɛn duaa sar no do, nsar pradada, na amona asaase do, kwaweeyɛ nye owu sunsuma asaase do, asaase a obi nnduaa mu, na nyimpa biara nntsenaa do no?
7. Na medze hom baa asaaseber do, dɛ hom ndzi no do aba na no do ndzepa; na mbom hom baa mu no, hom guu m'asaase ho fi, na hom yɛɛ m'egyapadze ekyiwadze.
8. Asɔfo no annse dɛ, EWURADZE wɔ henfa? Na hɔn a mbra no dze hɔn nsamu no ennhu me: na ahwɛdofo no so fomee tsiaa me, na nkɔnhyɛfo no nam Baal do hyɛɛ nkɔm, na wokedzii ndzɛmba a ɔnnyɛ mfaso bi ekyir.
9. Dɛm ntsi menye hom bedzi esi, EWURADZE na ɔse, na menye hom mba hɔn mba so medzi esi.
10. Na hom ntwa mu nkɔ Kittim esupruw do nkɔhwɛ; na hom nsoma nkɔ Kedar nkɔhwehwɛ mu kofekofe; na hom nhwɛ kyerɛ dɛ adze a ɔtse dɛm yi bi aba pɛn ana.
11. Aso ɔman bi asesa hɔn abosom a mpo wɔnnyɛ abosom bi no? Naaso me man dze, wɔdze hɔn enyimnyam asesa dza mfaso biara nnyi ho.
12. Ɔsorsor e, hom mma yi nyɛ hom nwanwa, na ahodwuruw nkitsa hom, nketsenketse nkyer hom dzendzenndzen, EWURADZE na ɔse,
JER.2.13, osiandɛ me man abɔ mbusu ebien: wɔapow me emi a meyɛ nkwa nsu no nsunyiwa no, na woetutu mbura ama hɔnho, mbura mpaapaae a nsu nngyina mu.
14. Ana Israel yɛ akowaa anaa ɔdɔnkɔnyi ba? Ɔyɛ dɛn ntsi na ɔayɛ afonam yi?
15. Ngyatafɔr apɔw no, na wɔabobɔ hɔn ndze mu; wɔama n'asaase ayɛ amamfo; na wɔahyehyew no nkurow, dɛ obi nntse mu.
16. Memfis nye Tapanhes mba so epuepue wo tsir.
17. Aso nnyɛ ɔwoara na akɛfa iyi aba wo do, dɛ apow EWURADZE wo Nyankopɔn, aber a origya wo kwan no.
18. Na afei ebɛnadze na enya wɔ Egypt nkɔree mu, dɛ erokɔnom Nael nsu? Anaadɛ ebɛnadze na enya wɔ Asiria mu, dɛ ebɔnom Eufrates esutsen no n'esu?
19. Woara w'emumuyɛ bɛtsea wo, na ɔwoara w'ekyirsan botwuw w'enyim; dɛm ntsi hu na hwɛ dɛ ɔyɛ ebusudze nye adze wenwen, dɛ apow EWURADZE wo Nyankopɔn, na dɛ mo ho suro nnyi wo mu, EWURADZE, dɔm EWURADZE na ɔse.
20. Na ofir tsetse na ibubuu wo kɔndua mu, na etsetseew wo nkyehoma mu; na ɔwo ekaa dɛ, Monnkɔsom. Koko sorɔnsorɔm biara do na dua ebun ebun biara ase na ebɔɔ wo mu adze dɛ edwaman.
21. Naaso nna matsɛw wo wenyindua soronko, aba pa turododo. Ɔyɛ dɛn ntsi na adan amanandze wenyindua n'aba ahoma ahoma ama me yi?
22. Na kaansa edze ehyɛ guar, na efa semina pii mpo a, w'emumuyɛ no dze ne nsensanee da ho wɔ m'enyim, EWURADZE na ɔse.
23. Ebɛyɛ dɛn etum aka dɛ, Mo ho nnguu fi, minnkedzii Baal pii ekyir? Hwɛ wo kwan wɔ bɔnsa no mu, hu dza ayɛ: eyɛ efumpɔnkɔ ɔhoɔharfo a ɔwonawona wɔ n'akwan do;
24. hamu asoaso a ɔakokwaa sar do a ɔto mfar wɔ n'akɔndɔ hyeehyew mu; n'aber du a, woana besianka no? Hɔn a wɔhwehwɛ no nyinara nnkɛberɛ hɔnho; no bosoom mu na wɔdze bohu no.
25. Siw wo nan kwan ma no ho annda hɔ, na wo meneba so ma nsukɔm anndze wo: naaso ɔwo esee dɛ, Dabida! Apa ho koraa: osiandɛ madɔ ananaben, na hɔn ekyir na mibedzi.
26. Dɛ mbrɛ owifo wɔkyer no a, n'enyi to no, dɛmara so na Israelmba hɔn enyi ato; hɔn, hɔn ahemfo, hɔn mbapɔmba, hɔn asɔfoe, nye hɔn nkɔnhyɛfo a
27. wɔse dusin dɛ, Ɔwo nye m'egya; na ɔbo dɛ, Ɔwo na awo me no: na hɔn ekyir na wɔadandan ama me, na nnyɛ hɔn enyim a: naaso hɔn fonaber mu dze wɔse dɛ, Soɛr na gye hɛn nkwa.
28. W'abosom a ayɛ ama woho no wɔ henfa? Ma wɔnsoɛr ɛ, sɛ wobotum agye wo nkwa wɔ wo fonaber mu a: na, Juda e, w'abosom hɔn dodow tse dɛ wo nkurow dodow ano.
29. Ɔyɛ dɛn ntsi na hom hwinhwin tsia me yi? Hom nyinara afomfom etsia me, EWURADZE na ɔse.
30. Ɔkwa ara nna mabobɔ hom mba; wɔammfa mu esuadze biara: homankasa hom afona na ɔamemen hom nkɔnhyɛfo dɛ ogyata a ɔsɛɛ adze.
31. Mbasantsen, hom nhwɛ EWURADZE n'asɛm, Aso madan sar ama Israel? Anaa sumpɔrwa asaase? Ebɛnadze ntsi na me man se dɛ, Yɛatsew ahoma; yɛnnkɛba wo nkyɛn ara bio yi?
32. Aso ɔbɛyɛ dɛ ababaawa no werɛ befir n'ahyehyɛdze, anaa ayefor no werɛ befir n'efuradze? Naaso me man dze, hɔn werɛ efir me nda pii a wɔkan a ɔnnyɛ.
33. Mbrɛ isiesie wo kwan kɔhwehwɛ ɔdɔ a! Dɛm ntsi mbaa emumuyɛfo mpo akyerɛkyerɛ hɔn wo kwan.
34. Eso w'atar ano na wohu abɔbɔfo a wodzi bem hɔn akra bɔgyaa; nnyɛ dɛ ihun hɔn dɛ worububu adan mu, naaso yinom nyinara ekyir no,
JER.2.35, ese dɛ, Midzi bem; ampaara n'ebufuw adan efi mo do. Hwɛ, medze wo bɛba asɛndzii, osiandɛ ese dɛ, Mennyɛɛ bɔn.
36. Ɔyɛ dɛn ntsi na ebɔ awonama pii dɛm dɛ ebɛsesa wo kwan? Egypt bɛma w'enyi ato, dɛ mbrɛ ato Asiria maa w'enyi toe no.
37. Hɔ so na ibefir edzi akɔ, dɛ wo nsa bɔ w'etsifi: osiandɛ EWURADZE apow w'awerɛhyɛmu, na innkowie yie wɔ hɔn mu.

## Tsir 3

1. Wɔ dɛ, Sɛ banyin gyaa ne yer, na ɔbaa no fi ne nkyɛn kɔ, na ɔkɛyɛ banyin fofor bi so dze a, aso banyin no bɛsan akɔ ne nkyɛn bio? Aso nkyɛ asaase no ho nnkogu fi pɔtɔɔ? Na ɔwo enye nwewefo pii agor ndwamangor; na ebɛsan aba mo hɔ bio, EWURADZE na ɔse.
2. Ma w'enyi do kɔ mpampaa pataa no do, na hwɛ; henfa na wɔnye wo nndaa wɔ hɔ? Akwan nkyɛn na atsena atweɔn w'adɔfo, dɛ Arabianyi wɔ sar no do; na edze wo ndwamandze nye w'emumuyɛ egu asaase no ho fi.
3. Dɛm ntsi na wɔatwe esusow nsu asɛn, na ɔbɛsɛ nsu so nntɔree; naaso w'enyim tse dɛ basia edwaman ne dze, na nnyim enyito.
4. Aso ntseaa mu mfrɛɛ me dɛ, M'egya, ɔwoara nye me mbofrabermu gyafo.
5. Aso ɔbɛfa ebufuw daa? Aso ɔdze bɛhyɛ no mu daa? Hwɛ, dɛm na akasa, naaso ayɛ ebusudze biara a epɛ.
6. Nkyii so EWURADZE kaa kyerɛɛ me wɔ ɔhen Josia ne nda no mu dɛ, Ana ehu dza okyirsamfo Israel ayɛ yi? Ɔakɔ bepɔw sorɔnsorɔm biara do, nye dua ebun ebun biara ase akɔgor ndwamangor.
7. Na ɔyɛɛ iyinom nyinara ekyir no, mesee dɛ, Ɔbɛsan aba me nkyɛn ara: naaso ɔnodze ɔannsan: na n'akyerɛbaa ɔkɔnkɔnsanyi Juda so hunii.
8. Ohun dɛ osian awar a okyirsannyi Israel ato no ntsi, na megyaa no awar na mama no awarko nwoma no, naaso na n'akyerɛbaa ɔkɔnkɔnsanyi Juda ennsuro; na mbom no so kɔree kɔgoor ndwamangor.
9. Na ɔbaa dɛ osian no ndwamangor ne nka ntsi, na asaase no ho guu fi, na ɔnye abo nye ndusin too awar.
10. Naaso na iyinom nyinara n'ekyir yi, n'akyerɛbaa ɔkɔnkɔnsanyi Juda mmfaa n'akoma nyina nnsanee mmbaa mo hɔ, na mbom akɔhwi mu, EWURADZE na ɔse.
11. Na EWURADZE see me dɛ, Ekyirsannyi Israel akyerɛ noho dɛ ɔtsen kyɛn ɔkɔnkɔnsanyi Juda.
12. Kɔ, kɔbɔ nsɛm yi dawur kyerɛ kwaamufo, se dɛ, Ekyirsannyi Israel e, san bra o, EWURADZE na ɔse; moronnhwɛ wo ebufuw mu: na meyɛ ehumbɔbɔr, EWURADZE na ɔse, mo bo nnkofuw daa.
13. Hu w'emumuyɛ nko ara, dɛ ato mbra etsia EWURADZE wo Nyankopɔn, na akyeakyea wo kwan ekefir ananaben hɔ wɔ dua ebun ebun biara n'ase, na hom enntsie me ndze, EWURADZE na ɔse.
14. Mba ekyirsamfo e, hom nsan mbra o, EWURADZE na ɔse; osiandɛ meyɛ hom wura: na mebɛfa hom ɔbaako efi kurow bi mu, na beenu efi ebusua bi mu, na medze hom aba Zion.
15. Mebɛma hom nguanhwɛfo dɛ mbrɛ m'akoma pɛ a wɔdze nyimdzee nye ntseasee bɛnyɛn hom.
16. Na ɔbɛba dɛ, sɛ hom dɔɔ so na hom dɔr asaase no do wɔ nda no mu a, EWURADZE na ɔse, ɔno wɔnnkɛkaa bio dɛ, EWURADZE ahyɛmudzi adaka; eso ɔremmba adwen mu: eso wɔrennkaa; eso wɔronnhwehwɛ no; eso wɔrennyɛ bi bio.
17. Aber no wɔbɛfrɛ Jerusalɛm dɛ EWURADZE ahengua; na amanaman nyinara bɔboa ano wɔ ne nkyɛn, ama EWURADZE ne dzin wɔ Jerusalɛm; eso worinndzi hɔn akoma bɔn ne ntsintsiman ekyir bio.
18. Nda no mu no Juda ebusua nye Israel ebusua bɛnantsew, na wɔabɔ mu efi kwaamu afamu asaase no do aba asaase a medze maa hom egyanom dɛ egyapadze no do.
19. Na mesee dɛ, Minsi dɛn memfa wo mfora mba mu, ma memma wo asaase a ɔyɛ fɛw, amanaman dɔm egyapadze fɛfɛɛfɛw no? Na modween dɛ hom bɛfrɛ me, M'egya, na hom rennsan mmfi m'ekyir dzi mu.
20. Ampaara dɛ mbrɛ ɔbaa twa nkontompɔ fi no kun nkyɛn no, mbrɛ hom so etwa me nkontompɔ ara nye no, Israel ebusua, EWURADZE na ɔse.
21. Wɔtse ndze bi wɔ mpampaa pataa no do, Israelmba hɔn osu na ntotɔserɛ; wɔ dɛ wɔakyea hɔn kwan, hɔn werɛ efir EWURADZE hɔn Nyankopɔn.
22. Mba ekyirsamfo e, hom nsan mbra o, na mebɛyɛ hom ekyirsan no edur. Hwɛ, yɛaba wo hɔ; na ɔwo nye EWURADZE hɛn Nyankopɔn.
23. Ampaara akoko do mboa ho enyidado yɛ ɔkwa, mbepɔw do weɔɔweɔɔyɛ no yɛ gyan: ampaara EWURADZE hɛn Nyankopɔn mu na Israel nkwagye wɔ.
24. Na enyitodze amen hɛn egyanom berɛ a ofir hɛn mbofrase no; hɔn nguankuw nye hɔn anantwikuw, hɔn mbabanyin nye hɔn mbabaa.
25. Wɔmma yɛndeda famu wɔ hɛn enyito mu, na wɔmma hɛn enyimguase nkata hɛn do: na yɛayɛ bɔn etsia EWURADZE hɛn Nyankopɔn, hɛn nye hɛn egyanom, ofitsi hɛn mbofrase dze besi ndɛ da yi mpo: na yenntsie EWURADZE hɛn Nyankopɔn ne ndze.

## Tsir 4

1. Israel ee, sɛ ebɛsan w'ekyir a, EWURADZE na ɔse, me nkyɛn na san bra: na sɛ ibeyi w'ekyiwadze efi m'enyi do a, na sɛ w'adwen nnkehihim a,
JER.4.2, sɛ ebɛka ntam, wɔ nokwar, atsɛmbu, nye ndzeyɛtsenenee mu dɛ, EWURADZE tse ase yi; nna amanaman bɛyɛ esiarfo wɔ no mu, na wɔahyehyɛ hɔnho wɔ no mu.
3. Na mbrɛ EWURADZE se Judamba nye Jerusalɛmmba nye yi, Hom ndɔw hom epe, na mma hom nndua wɔ nsoɛ mu.
4. Judamba nye Jerusalɛmmba, hom ntwitwa hom ho twatsia mma EWURADZE, na hom nyiyi hom akoma ho wer no: amma m'ebufuw eemmfir dɛ ogya ammbɛhyew mbrɛ obi nntum nndum no, osian hom mbusu ndzeyɛɛ no ntsi.
5. Hom mpaa mu nka wɔ Juda, hom mfa ntahye wɔ Jerusalɛm; na hom nse dɛ, Hom mbɔ akasamu no mu wɔ asaase no do: hom ntsea mu dzendzen na hom nse dɛ, Hom mboa hom ano na yɛnkɔ nkurow a wɔabobɔ ho ban no mu.
6. Hom nsi frankaa nkyerɛ Zion do; hom mbɔ hom ho eguaa, mma hom nngyina: na medze mbusu fi kwaamu afamu reba, ɔnye ɔsɛɛ kɛse.
7. Ogyata efi no dɔtɔ mu epue, amanaman ɔsɛɛfo bi oesi no kwan mu, oetu efi ne tsenabea; dɛ ɔrebɛyɛ w'asaase amamfo, na wo nkurow ayɛ ekurofo a obi nntse mu.
8. Iyi ntsi hom mfa eyitam mbɔ hom ho do, hom ntwa sukwadwom, na hom ntwa ewuo: na EWURADZE n'ebufuw hyeehyew no nndanee mmfii hɛn do.
9. Na ɔbɛba wɔ da no mu, EWURADZE na ɔse, dɛ ɔhen n'akoma bɛhera, ɔnye mbapɔmba akoma; na asɔfo ho bɔbow hɔn, na nkɔnhyɛfo no ayɛ hɔn nwanwa.
10. Nna mesee dɛ, Ao EWURADZE Nyankopɔn! Ampaara ɔwo adaadaa ɔman yi nye Jerusalɛm dodow dɛ, Hom benya asomdwee: naaso afona ato ɔkra.
11. Ber no mu wɔbɛse ɔman yi nye Jerusalɛm dɛ, Mframa hyeehyew befi sar do mpampaa do abɛfa me man ne babaa do, nnyɛ dɛ orubohuw anaa ɔrebɛtsew ho;
12. ehum a ɔyɛ dzen kyɛn dɛm fi hɔ no ara botu ama me: afei na mo so mebɛka atsɛmbu etsia hɔn.
13. Hwɛ, ɔbɔfow aba dɛ nsuwusiw, na ne ntseaseanam ayɛ dɛ ekyinehyia mframa: no mpɔnkɔ ho yɛ har sen nkɔr. Yendue! Na wɔafa hɛn afo.
14. Jerusalɛm ee, hohor w'akoma ho fi emumuyɛ mu, ma wɔaagye wo nkwa. Ehuhudwen bɛtsena wo mu akyɛr ahen ara nko?
15. Ndze bi tsea mu fi Dan, na ɔdze mbusu fi Efraim akoko do tahye.
16. Hom nka nkyerɛ amanaman dɛ wɔreba; hom mma wɔntse no Jerusalɛm, dɛ wɔrema hɔn ndze do wɔ Juda nkurow do.
17. Wɔakyer no ho etwa ehyia dɛ mfuwa ahwɛdofo; osiandɛ ɔatsew mo do etua, EWURADZE na ɔse.
18. W'akwan nye wo nyɛe na wɔatwetwe ndzɛmba iyinom ama wo; w'emumuyɛ nye iyi; ampaara ɔyɛ wen, ampaara odu w'akoma ho.
19. Me yamu o, ao me yamu! Meretse yaw! Ao m'akoma yɛ me yaw, m'akoma reper mo mu: munntum mmua m'ano; osiandɛ me kra atse akasamu no ne ndze, ɔko ho gyegyeegye no.
20. Ɔsɛɛ bɔtɔ ɔsɛɛ do; wɔafa asaase no nyina afo: awerɛfir mu ara nna wɔafa me ntamadan afo, nye me nkataho amon mu.
21. Dabɛn na munhu frankaa no, na mentse akasamu no ne ndze nkodu?
22. Osiandɛ me man yɛ nkwasea, wonnyim me; wɔyɛ mbatam, na wonnyi ntseasee: wɔyɛ enyansafo wɔ emumuyɛ ho, na papayɛ ho dze, wonnyi nyimdzee biara.
23. Mohwɛɛ asaase, na hwɛ, ayɛ afoafo nye pan: na ɔsorsor so, na wonnyi kan bi.
24. Mohwɛɛ mbepɔw, na hwɛ, wɔrowosow, na akoko nyinara rihihim dzi akɔnaaba.
25. Mohwɛe, na, hwɛ, nyimpa bi nnyi hɔ, na wimu nnoma nyinara etutu kɔ.
26. Mohwɛe, na, hwɛ, asaaseber adandan sar, na no mu nkurow nyinara edwurudwuruw wɔ EWURADZE enyim nye n'ebufuw enyim.
27. Na mbrɛ EWURADZE se nye yi: Asaase no nyinara bɛyɛ amamfo; naaso murunnwie no korakora.
28. Iyi ntsi na asaase bedzi mbɔɔ, na ɔsor ebir wɔ wimu: osiandɛ emi na maka, emi na mesua, na minngyaa mu, eso mennkɛsan efi ho.
29. Kurow no nyinara ruguan wɔ mpɔnkɔdofo nye egyentofo hɔn dede ntsi; wɔhɛnhɛn adɔtɔ mu, na wɔfofow abotan: kurow biara wɔadan egya, na nyimpa biara nntsena mu.
30. Na ɔwo, ɔwo a wɔafa wo afo a, Ekyerɛ dɛn na ifura ɔdaaben, na edze sika ahodze hyehyɛ woho, na edze dubir hohɔr w'enyiwa yi? Eyɛ woho fɛɛfɛw kwa; w'adɔfo bu wo enyimtsia, wɔhwehwɛ wo nkwa.
31. Na matse ndze bi a ɔtse dɛ ɔbaa a ɔroko awoo nedze, ahoguan a ɔtse dɛ ɔbaa a ɔrowo abakan nedze, Zion babaa ne ndze a origyam, ɔtserɛw ne nsamu dɛ, Afei mundue! Me kra rotɔ bitsi wɔ ewudzifo enyim!

## Tsir 5

1. Hom ntutu mbirika ndzi akɔnaaba wɔ Jerusalɛm abrɔn mu, na afei hom nhwɛ, na hom nhu! Hom nhwehwɛ n'abɔntsen do, kyerɛ dɛ hom bohu nyimpa bi, dɛ obi wɔ hɔ a odzi atsɛntsenenee, na ɔhwehwɛ nokwardzi; ama medze aakyɛ Jerusalɛm.
2. Ɔwɔ mu dɛ wɔka dɛ, Dɛ EWURADZE tse ase yi; naaso ntanhun ara na wɔka.
3. Ao EWURADZE, aso w'enyi nndzi nokwar ekyir bi a? Ɔwo abobɔ hɔn, naaso annyɛ hɔn yaw, ɔwo ahyew hɔn, naaso wɔapow ntsea: wɔayeyɛ hɔn enyim dzendzenndzen sen ɔbotan, wɔapow dɛ wɔbɛsan.
4. Nna mesee dɛ, Woyinom yɛ abɔbɔfo ara, wɔyɛ nkwasea; na wonnyim EWURADZE no kwan, anaa hɔn Nyankopɔn ne mbra no.
5. Ma monkɔ nyimpa akɛse no nkyɛn, na menkɛkasa nkyerɛ hɔn; osiandɛ wonyim EWURADZE no kwan no, nye hɔn Nyankopɔn ne mbra no. Naaso woyinom nyinara ayɛ kor ebubu kɔndua no, na wɔatsetsew nkyehoma no.
6. Dɛm ntsi ogyata fi kwaa mu bokuku hɔn, sar do pataku bɛba abɛsɛɛ hɔn. Ɔsebɔ bɛtsɛw hɔn nkurow ho, obiara a ofi mu hɔ fir no, wɔbɛtsetsew no esinesin: osiandɛ hɔn mbrato ayɛ dodow, na hɔn ekyirsan adɔɔ so.
7. Ɔbɛyɛ dɛn na medze bɛkyɛ wo? Wo mba adan me egya, na wɔakɛka hɔn a wɔnnyɛ abosom hɔn ntam: memaa wodzidzii mee no, wɔtotoo awar, na wɔboaboaa hɔn ano ekuwekuw kɔr ndwaman efiefi mu.
8. Wɔtsetse dɛ mpɔnkɔnyin a wɔameemee anapa: obiara robɔ no hwen mu dzi ne nyɛnko ne yer ekyir.
9. Aso mennkɛtsea hɔn wɔ ndzɛmba yinom ntsi? EWURADZE na ɔse. Aso me kra nnkedzi wer wɔ ɔman a ɔtse dɛm yi do?
10. Hom mfow n'afasu na hom nsɛɛ; mbom mma hom nnwie no korakora: hom mpempan n'abaw: osiandɛ wɔnnyɛ EWURADZE dze.
11. Na Israel nye Juda mba etwa me nkontompɔ yerɛyerɛw, EWURADZE na ɔse.
12. Wɔapa EWURADZE na wɔase dɛ, Nnyɛ ɔno bi a; eso mbusu bi nnkɛba hɛn do; eso yennkohu afona anaa ɔkɔm.
13. na nkɔnhyɛfo no nnyɛ hwee dɛ mframa ara, osiandɛ asɛm no nnyi hɔn mu: na mbrɛ ɔbɛyɛ ama hɔn nye no.
14. Dɛm ntsi mbrɛ EWURADZE, dɔm Nyankopɔn no, se nye yi, Osiandɛ hom ka dɛm asɛm yi ntsi, hwɛ, mebɛma me nsɛm ayɛ ogya wɔ w'anomu, na mayɛ ɔman yi nyena, na ɔahyew hɔn.
15. Hwɛ, medze ɔman bi fir ekyirekyir bɛba hom do, Ao Israel fifo, EWURADZE na ɔse: ɔmantsimadze a, tsetse man a, ɔman a hɔn kasaa innyim, na dza wɔka so enntse ase a.
16. Hɔn egyen kotoku yɛ asamandan a n'ano da hɔ, hɔn nyinara yɛ mbarimba akatakyi.
17. Na wobedzi wo ndɔbaa, na w'edziban na wobedzi wo mbabanyin nye wo mbabaa: wobedzi wo nguan nye w'anantwi; wobedzi wo wenyinndua nye w'adɔmbandua: wɔdze afona bɔdwerew wo nkurow a wɔaban ho a edze wo werɛ twer no no.
18. Naaso nda no mu mpo, EWURADZE na ɔse, Murunnwie wo yɛ koraa.
19. Na sɛ wo nkorɔfo no se dɛ, Ebɛnadze ntsi na EWURADZE hɛn Nyankopɔn ayɛ hɛn dɛm ndzɛmba yinom nyina a? Ɔno na wo so se dɛ, Dɛ mbrɛ hom adan me egya, na wɔakɔsom anana abosom wɔ hom asaase do no, dɛmara na hom bɔsom ananafo so wɔ ɔman bi a ɔnnyɛ homdze mu.
20. Hom nka iyi nkyerɛ Jakob fie, na hom mfa ntahye wɔ Juda, dɛ,
JER.5.21, Hom ntsie yi, ɔman kwasea a wonnyi ntseasee; wɔwɔ enyiwa, naaso wonnhu adze: wɔwɔ asowa, naaso wɔnntse asɛm., #Isa 6.9
22. Aso hom nnsuro me? EWURADZE na ɔse; aso hom ho mmpopo wɔ m'enyim? Emi a medze anhwea mabɔ po n'ano ban, dɛ daa ɔhe a onntum nntra; na kaansa n'asorɛkye bu mpo a, onnkotum atra, na sɛ wɔyɛ hurututuutu mpo a, wonntum nntra.
23. Na ɔman yi dze, wɔwɔ etuatsew nye mansotwe akoma; wɔatsew etua na wɔkɔ.
24. Eso wɔnnka wɔ hɔn akoma mu dɛ, Afei wɔmma yensuro EWURADZE hɛn Nyankopɔn ɔno a ɔma nsu, esusow nye ɔbɛsɛ nyina tɔ wɔ ne ber mu; na ɔkora adapɛn a wɔahyɛ ama otwaber no do ma hɛn.
25. Hom emumuyɛ na ɔama ndzɛmba yinom adandan, na hom bɔn ama ndzepa abɔ hom.
26. Na wohu emumuyɛfo wɔ me man mu: wɔweɔn, dɛ mbrɛ efirsuafo tsɛw; wosua efir, wɔpa nyimpa.
27. Tse dɛ nnoma a wɔahyɛ buw mu ma no, mbrɛ nsisi ahyehyɛ hɔn efi ma ara nye no: dɛm ntsi na wɔayeyɛ akɛse na woenyinya hɔnho no.
28. Wɔadodɔ angoa, wɔayɛ senasena: nyew, wɔtra do wɔ emumuyɛ dze mu; wonndzi asɛm wɔ pɛrpɛryɛ mu, wonndzi ngyanka asɛm, ma onnwie yie; na ohianyi ne ndzinoa so wɔmmfa mma no.
29. Aso munnkotua hɔn iyinom ho kaw? EWURADZE na ɔse: aso me kra nnkedzi wer wɔ ɔman a ɔtse dɛm yi do?
30. Anwanwadze na adze a ɔyɛ hu aba asaase yi do;
31. nkɔnhyɛfo no hyɛ nkɔm akɔhwi mu, na asɔfo nam hɔn ahodze do dzi tum; na me man so pɛ no dɛmara: na n'ewiei no hom bɛyɛ dɛn?

## Tsir 6

1. Benjaminmba, hom mbɔ homho eguaa mfi Jerusalɛm mu! Hom nhɛn akasamu no wɔ Tekoa, na hom nsi frankaa no wɔ Bɛt-hakerem do: na mbusu fi kwaamu afamu rupue, ɔnye ɔsɛɛ kɛse.
2. Zion babaa, ɔhoɔfɛfo no, mubotwa no akyen.
3. Nguanhwɛfo dze hɔn mbowakuw bɛba ne nkyɛn; na wɔabobɔ hɔn asesee wɔ no ho ehyia; hɔn nyinara wobedzidzi wɔ hɔn ananmu.
4. Hom nkyer no do sa; hom nsoɛr, na yɛmfow nkɔ ewiaber. Yendue! Na adze resa, ewimbir sunsuma mu atwe.
5. Hom nsoɛr, na yɛmfow nkɔ anadwe, na yɛnkɛsɛɛ n'ahemfie.
6. Na mbrɛ dɔm EWURADZE se nye yi, Hom ntow no ndua ngu famu, na hom nhɔr Jerusalɛm ho pempe: kurow a ɔsɛ dɛ wɔkɛsera no nye yi; nhyɛdo ara nko na ɔwɔ no mu.
7. Dɛ mbrɛ bura bi puw no nsu ba no, mbrɛ opuw n'emumuyɛ ba ara nye no: wɔtse akakabensɛm nye afofa nka wɔ no mu; ɔyar nye pirakur wɔ m'enyim daa.
8. Jerusalɛm, ma wɔnkyerɛkyerɛ wo, amma me kra aanntwe emmfi wo ho: amma maannyɛ wo amamfo, asaase a wɔnntsena do.
9. Mbrɛ dɔm EWURADZE se nye yi, wobedzi Israel nkaa ho mpɛpɛw kofee dɛ wenyindua ho: dan wo nsa bio kɔ mbirefi no mu dɛ wenyinabatsewnyi.
10. Woananom na menkasa na mombɔ hɔn kɔkɔ, ma wontsie? Hwɛ, hɔn asowa wonntwaa no twatsia, na wonntum nnkyɛn aso nntsie: hwɛ, EWURADZE n'asɛm adan atwetwesidze bi ama hɔn; wonnyi enyigye biara wɔ mu.
11. Dɛm ntsi EWURADZE n'ebufuhyew ahyɛ me ma, mesuo mu aberɛ. Hom nhue ngu mbofra no do wɔ ɔbrɔn mu, na mberantsɛ a wɔaboa ano ehyia no do: na wɔbɛkyer okun nye ne yer so, akɔdaa ɔnye nyia oedzi mfe pii.
12. Na hɔn efi bɛdandan binom dze, hɔn nhaban nye hɔn yernom nyinara: na mebɛtsen me nsa aka asaase no do mba no, EWURADZE na ɔse.
13. Na ofi hɔn mu ekumaba do kesi hɔn mu ɔkɛse mpo do, hɔn nyina dze hɔnho ama enyiber; na ofi nkɔnhyɛnyi do kesi ɔsɔfo mpo do, hɔn nyina twa nkontompɔ.
14. Wɔayɛ me man ne pira no edur biarabiara, na wɔka dɛ, Asomdwee, asomdwee; ber a asomdwee biara nnyi hɔ.
15. Aso hɔn enyi too ber a wɔyɛɛ ekyiwadze no? Dabida, hɔn enyi annto koraa, eso wɔammfɛr. Dɛm ntsi na wɔbɔtotɔ wɔ hɔn a wɔtotɔ mu; ber a mobɔtwe hɔn aso no, wobosun hɔn egu famu, EWURADZE na ɔse.
16. Mbrɛ EWURADZE se nye yi, Hom ngyinagyina atsempɔn mu, na hom nhwɛ, na hom mbisa akwan dadaw no, mbrɛ ɔkwan pa no wɔ, na hom nnantsew mu, na hom benya ahomgye ama hom akra: naaso hɔn dze wɔsee dɛ, Yɛrennantsew mu.
17. Na misisii hom do aweɔmfo, dɛ, Hom ntsie akasamu no ne ndze no; naaso hɔn dze wɔsee dɛ, Yennketsie.
18. Dɛm ntsi amanaman e, hom ntsie, na mboanofo, hom nhu dza ɔrebɛyɛ hɔn.
19. Asaase e, tsie: hwɛ, medze mbusu bɛba ɔman yi do, mekyerɛ hɔn ndzeyɛɛ do aba no, osiandɛ wɔannyɛ aso amma me nsɛm, na me mbra dze, wɔapow.
20. Ebɛnadze na eduhuam a ofi Seba nye adɔkɔdɔkɔdze a ofi ekyirekyir asaase do no, yɛ ma me? Hom hyew afɔr nnsɔ m'enyi, na hom kum afɔr nnyɛ me fɛw.
21. Dɛm ntsi mbrɛ EWURADZE se nye yi, Hwɛ, medze fintsidua mobɔto ɔman yi enyim: ama woeefintsifintsiw do egyanom nye mba nyina; na ɔmanyimfo nye ne nyɛnko nyina bowuwu.
22. Mbrɛ EWURADZE se nye yi, Hwɛ, ɔman fi kwaamu afamu asaase do reba: na wobekenyan ɔman kɛse bi efi asaase etsiwa mu no ho.
23. Wokurakura egyen ɔnye mpeaa; wɔyɛ etsiɔdzenfo, na wonnyi ehumbɔbɔr; hɔn ndze wor dɛ po, wɔtsetse mpɔnkɔ do; hɔn mu biara abɔ n'asen do dɛ nyimpa a ɔrokɔ akono, dɛ wɔreba wo do, O Zion babaa.
24. Yɛatse ne nka; hɛn abaw agow: ahokyer ekitsa hɛn, na yaw a ɔtse dɛ ɔbaa a ɔroko awoo nedze.
25. Mma mmfir edzi nnkɔ haban mu, eso mma nnantsew kwan no mu; na ɔtamfo no kitsa afona wɔ hɔ, na hu kɛse etwa ehyia.
26. Me man ɔbɔbɔfo e, fa eyitam bɔ woho do, na yankayankam nso mu: twa sukwadwom dɛ edze rema ɔba kor; sukwadwom wenwen a, osiandɛ awerɛfir mu ara na ɔsɛɛfo no bɛba hɛn do.
27. Mayɛ wo abantsentsen nye akoban wɔ me man mu; ama eehu na aasɔ hɔn kwan ahwɛ.
28. Hɔn nyinara wɔyɛ etuatsewfo ehiyifo a wɔkasakasa sɛɛ nkorɔfo edzin; boran nye dadze na wɔyɛ: hɔn nyinara wɔyɛ ndzeyɛbɔn.
29. Afa no bɔ hyehyeehyew; sumbui no rehyew wɔ gya mu: gyan ara na wɔda ho nan; osiandɛ wonnyiyii emumuyɛfo no nnkɔree.
30. Adasa bɛfrɛ hɔn dwetɛ a wɔapow, osiandɛ EWURADZE apow hɔn.

## Tsir 7

1. Asɛm a ofi EWURADZE nkyɛn baa Jeremia hɔ, dɛ,
JER.7.2, Gyina EWURADZE fie ɔponkɛse no mu, na bɔ asɛm yi dawur wɔ hɔ, na se dɛ, Hom Judafo nyinara a hom hɛn ɔponkɛse yi mu dɛ wɔrobɔsɔr EWURADZE, hom ntsie EWURADZE n'asɛm.
3. Mbrɛ dɔm EWURADZE, Israel Nyankopɔn no ɔse nye yi, Hom nsakyer hom akwan nye hom ndzeyɛɛ, na mebɛma hom atsena bea yi do ha.
4. Mma hom nntwer atorsɛm, dɛ, EWURADZE n'asɔrdan, EWURADZE n'asɔrdan, EWURADZE n'asɔrdan nye yinom.
5. Na sɛ hom sakyer hom akwan nye hom ndzeyɛɛ koraa; sɛ hom bu nyimpa nye ne nyɛnko ntamu atsɛn nokwarmu;
6. sɛ hom anntseetsee hɔho, egyanka, nye kunafo, na hom annka onndzi fɔ bɔgyaa enngu wɔ bea yi do, eso hom ennkedzi abosom afofor bi ekyir annyɛ homankasa homho bɔn a,
JER.7.7, ɔno na mebɛma hom atsena bea yi do, asaase a medze maa hom egyanom, ofir tsetse kesi daa no.
8. Hom nhwɛ, hom twer atorsɛm a ɔnnyɛ mfaso bi no.
9. Aso hom bowia adze, edzi ewu, ato awar, na hom aka ntanhun, na hom ahyew eduhuam ama Baal na hom edzi abosom a hom nnyim hɔn no ekyir,
JER.7.10, na hom aba ebegyina m'enyim wɔ ofi yi a wɔdze me dzin ato no yi mu na hom ase dɛ, Wɔagye hɛn nkwa: ama hom aayɛ ekyiwadze yinom nyinara?
11. Aso ofi a wɔdze me dzin ato no yi adan edwotwafo tu wɔ hom enyiwa mu? Hwɛ, emi mara mehu, EWURADZE na ɔse.
12. Na afei hom nkɔ me bea a ɔwɔ Siloh a memaa wɔkyerɛɛw me dzin wɔ hɔ asɔpɔn no, na hom nkɔhwɛ dza medze yɛɛ no wɔ me man Israel emumuyɛ ntsi.
13. Na afei osiandɛ hom ayɛ dɛm ndzeyɛɛ yinom nyina ntsi, EWURADZE na ɔse, na mekasaa kyerɛɛ hom, mosoɛɛr ahema mekasae, naaso hom enntsie; na mefrɛɛ hom, naaso hom anngye do:
14. dɛm ntsi na mebɛyɛ ofi a wɔdze me dzin ato no a hom dze hom werɛ twer no, ɔnye bea a medze maa hom nye hom egyanom no, dɛ mbrɛ mayɛ Siloh.
15. Na mobɔtow hom efi m'enyim akyen, dɛ mbrɛ matow hom nuanom, mekyerɛ Efraim asefo nyinara, akyen no.
16. Dɛm ntsi mma nnsɔr mma ɔman yi, eso mma mmpegya osu anaa mpaabɔ wɔ hɔn ntsi, eso mma nndzi nkotoserɛ nnkyerɛ me: osiandɛ mirinntsie wo.
17. Ana innhu dza wɔreyɛ no Juda nkurow nye Jerusalɛm abrɔn mu?
18. Mbofra tase nyena, na egyanom kua gya, na mbaa fetsew mbɔr, dɛ wɔreyɛ tatar ama ɔsor hembaa, na woehue ɔnom afɔr ama abosom afofor bi, ama wɔdze eeyi me ebufuw.
19. Aso emi na woyi me ebufuw? EWURADZE na ɔse; aso wonnyi hɔnankasa hɔnho ebufuw, dze gu hɔnankasa hɔn enyim ase?
20. Dɛm ntsi mbrɛ EWURADZE Nyankopɔn se nye yi: Hwɛ, m'ebufuw na m'ebufuhyew bohue egu bea yi do, nyimpa, abowa, na haban mu ndua, na daadze eduaba do; na ɔbɛdzɛw, na orunndum.
21. Mbrɛ dɔm EWURADZE, Israel Nyankopɔn no, ɔse nye yi: Hom mfa hom ɔhyew afɔr nka hom okum afɔr ho, na hom ndzi nam.
22. Na mannkasa annkyerɛ hom egyanom, eso mannhyɛ hɔn mbra da no a miyii hɔn fii Egypt asaase no do no, wɔ ɔhyew afɔr na okum afɔr ho:
23. na mbra a mehyɛɛ hɔn nye iyi, dɛ, Hom ntsie me ndze, na mebɛyɛ hom Nyankopɔn, na hom so ayɛ me man: na hom nnantsew ɔkwan a mahyɛ hom nyina mu, ama eesi hom yie.
24. Naaso woenntsie, eso wɔammbrɛ hɔn aso adze, na mbom wɔnantseew hɔnankasa hɔn akoma bɔn n'egyinatu na ne ntsintsiman do, na wɔsaan ekyir na wɔannkɔ kan.
25. Ofitsi, da a hom egyanom fiir Egypt asaase do bae dze bodu ndɛ, masoma mo nkowaa nkɔnhyɛfo no nyinara aba hom nkyɛn, dabiara mosoɛr ahanamakye na mosoma hɔn:
26. naaso woenntsie me, eso wɔannkyɛn aso, na mbom wɔsorowee mbordo: wɔyɛɛ bɔn seen hɔn egyanom.
27. Ntsi ɔwo na ebɛka nsɛm yinom nyinara akyerɛ hɔn; naaso wonnketsie; ebɛfrɛ hɔn so; na wɔnnkɛgye wo do.
28. Na ebɛka akyerɛ hɔn dɛ, Woyi nye ɔman a woenntsie EWURADZE hɔn Nyankopɔn ne ndze, eso wɔanngye ntsea: nokwar asa, na oetu efi hɔn anomu.
29. Jerusalɛm, pra wo tsinhwi gu, na twa ewuo wɔ mpampaa pataa do; osiandɛ EWURADZE apow mbasantsen a wɔhyɛɛ no ebufuw no na ɔadan hɔn egya.
30. Na Judamba ayɛ dza omuo wɔ m'enyim, EWURADZE na ɔse: wɔdze hɔn ekyiwadze esisi ofi a wɔdze me dzin ato do no mu, dze egu ho fi.
31. Na woesi Tofet a ɔwɔ Hinom ba no bɔnsa no mu nsorɔnsorɔmbea, dɛ wɔbɛhyew hɔn mbabanyin na hɔn mbabaa wɔ gya mu; dza nnyɛ emi na mehyɛe, eso ɔmmbaa m'adwen mu.
32. Dɛm ntsi hwɛ, nda reba a, EWURADZE na ɔse, wɔremmfrɛ no Tofet bio, anaa Hinom ba no bɔnsa, na mbom Okum bɔnsa: na wobesie efun wɔ Tofet ara ma ekodu dɛ wonnya siebea bio.
33. Na ɔman yi hɔn efun bɛyɛ edziban ama ɔsor nnoma, nye asaase mbowa: na obiara remmpam hɔn.
34. Nna mebɛma ahosɛpɛw ndze na enyigye ndze, ayeforkun ndze na ayefor ndze, abɔ adze wɔ Juda nkurow, na Jerusalɛm abrɔn mu: na asaase no bɛdan amamfo.

## Tsir 8

1. Aber no, EWURADZE na ɔse, wɔbɛsaw Juda ahemfo hɔn mbiew, na ne mbapɔmba hɔn mbiew, na asɔfo hɔn mbiew, na nkɔnhyɛfo hɔn mbiew, na hɔn a wɔtse Jerusalɛm hɔn mbiew, efi hɔn ndakamona no mu aba:
2. na wɔahata hɔn wɔ ewia, na bosoom, na wimu ndzɛmba nyina a wɔdɔ hɔn, na wɔsom hɔn, na wodzi hɔn ekyir, na wɔhwehwɛ hɔn, na wɔsɔr hɔn no, enyim: wɔrennka hɔn mmboa ano, eso worummfua hɔn; wɔbɛyɛ efikyir wɔ asaase enyi.
3. Na ebusua bɔn yi mu nkaa a wɔbɛka no nyinara bɛsan mu eyi owu asen nkwa; hɔn a wɔbɛka no wɔ mbea a metwuw hɔn adze akɔ mu nyinara, dɔm EWURADZE na ɔse.
4. Nkyii so ebɛka akyerɛ hɔn dɛ, Mbrɛ EWURADZE se nye yi: Aso obi hwe ase a ɔnnsoɛr bio? Aso obi bɔfom kwan a ɔnnkɛsan n'ekyir?
5. Ɔyɛ dɛn ntsi na Jerusalɛm man yi asan ekyir wɔ daa ekyirsan mu yi? Wɔtakyer ndaadaa ho, wɔpow dɛ wɔbɛsan.
6. Mekyɛɛn aso na metsiee, naaso wɔannkasa tsenenee mu: nyimpa biara nnu noho wɔ n'emumuyɛ ho, dɛ, Ebɛnadze na mayɛ yi? Obiara dan noho fa noara no kwan do, dɛ pɔnkɔ a ɔrobɔ twitwi kɔ akono.
7. Nyew, ɔkompɛtɛ a ɔwɔ wimu mpo onyim ne hyɛber; na atamram na akyemfowa na nantwinoma hyɛ hɔn baber nsew; naaso me man dze, wonnyim EWURADZE n'ahyɛdze.
8. Ɔyɛ dɛn ntsi na hom ka dɛ, Yɛyɛ enyansafo, na EWURADZE ne mbra wɔ hɛn hɔ, wɔ ber nokwar nye yi, akyerɛwfo ator akyerɛwdze no wɔama wɔayɛ atorsɛm.
9. Enyansafo no enyi bɔto, wɔbɔbɔ hu na wɔakyer hɔn: dɛ, wɔapow EWURADZE n'asɛm yi; ebɛn nyansa na ɔwɔ hɔn mu?
10. Dɛm ntsi medze hɔn yernom bɛma binom, na medze hɔn nhaban bɛma hɔn a wobenya edzi: osiandɛ hɔn mu biara ofi ekumaba do kesi ɔkɛse do mpo wɔdze hɔnho ama enyiber, ofi nkɔnhyɛnyi do kesi ɔsɔfo do mpo, obiara dzi akɔhwisɛm.
11. Na wɔayɛ me man ne pira no edur biara biara, dɛ, Asomdwee, asomdwee; ber a asomdwee biara nnyi hɔ.
12. Wɔyɛɛ enyitodze, wɔyɛɛ ekyiwadze, Naaso hɔn enyi annto, dabida, hɔn enyi annto koraa, eso wɔammfɛr. Dɛm ntsi na wɔbɔtotɔ hɔn a wɔtotɔ mu: hɔn asotweber no mu wobosun hɔn egu famu, EWURADZE na ɔse.
13. Mebɛma wɔasa koraa, EWURADZE na ɔse: aba remmba wenyindua do, eso adɔmba remmba adɔmbadua do, na ahataw no mpo bɔpo; na ndzɛmba a medze ama hɔn no befi hɔn nsa akɔ.
14. Ebɛnadze ntsi na yɛtsetse hɔ dzindzinn yi? Hom mboa hom ano ma yɛnkɔ nkurow a wɔagye ho ban no mu, na yenkowuwu wɔ hɔ: osiandɛ EWURADZE hɛn Nyankopɔn eyi hɛn ama owu, na ɔama hɛn ewudur nsu dɛ yɛnnom, osiandɛ yɛayɛ bɔn etsia EWURADZE.
15. Yɛhwɛɛ asomdwee kwan, naaso papa biara ammba; na ɔyarsaber kwan, naaso hwɛ ehubɔ ara nko!
16. Wɔtse no mpɔnkɔ hwen mu huuhuuyɛ fi Dan: n'abran no hɔn su ne dede ntsi, asaase no nyinara ho popo. Wɔba, na wɔbɛmemen asaase no na dza ɔwɔ mu nyinara, nkurow no na hɔn a wɔtse mu nyina.
17. Hwɛ, morosoma nwɔ, akyerben a wonntum hɔn dwedwe, aba hom mu; na wɔbɛkeka hom, EWURADZE na ɔse.
18. Ao, m'enyigye efi mo mu, awerɛhow ekitsa me! M'akoma atɔ bitsi wɔ mo mu.
19. Tsie, me man ne nkekamu ndze ɔda mu fitsi ekyirekyir asaase do no: Aso EWURADZE nnyi Zion? Ana ne Hen nnyi no mu? Ɔyɛ dɛn ntsi na wɔdze hɔn ehonyi a woesian, na ananadze egyangyandze eyi me ebufuw yi?
20. Otwaber etwa mu, ɔhyewber asa, na hɛn dze, wɔnngyee hɛn nkwa.
21. Me man ne pira ntsi emi so mepira: mayɛ kusuww; ahobow ekitsa me.
22. Aso edur bi nnyi Gilead? Ana onunsinnyi bi nnyi hɔ? Ɔyɛ dɛn ntsi na me man nnyaa n'apɔwmudzen yi?

## Tsir 9

1. Ao, sɛ me tsir yɛɛ esuesu, na m'enyiwa yɛɛ nyinsuwa nsunyiwa a, nkyɛ mubosu me man n'atɔfoe no adzekyee na adzesaa!
2. Ao, nkyɛ meenya akwantsemfo asoɛe wɔ sar do ɛ; nkyɛ mebɛdan me man egya, na mefi hɔn nkyɛn akɔ! Na hɔn nyinara yɛ awartofo, nkontompɔfo mboanofo a.
3. Wɔkontom hɔn tɛkyerɛma dɛ egyen; Wɔagye ntsin wɔ asaase no do wɔ atorsɛm mu, na nnyɛ nokwar mu bi a; na wofi mbusu mu kɔ mbusu mu, na wonnyim me, EWURADZE na ɔse.
4. Hom mu biara nhwɛ yie wɔ ne nyɛnko ho, na mma hom nntwer nua biara: na nua biara bedzi emim pasaa, na nyɛnko biara akasakasa asɛɛ nkorɔfo edzin.
5. Na hɔn nyinara bɛdaadaa hɔn amanyimfo, na obiara nnka nokwar; wɔakyerɛkyerɛ hɔn tɛkyerɛma atorsɛm dzi; wɔberɛ hɔnho wɔ emumuyɛ ne yɛ ho.
6. Wo tsenabea wɔ ndaadaa finimfin; ndaadaa ntsi na wɔpow dɛ wobohu me, EWURADZE na ɔse.
7. Dɛm ntsi mbrɛ dɔm EWURADZE se nye yi, Hwɛ, mebɛnan hɔn, na masɔ hɔn ahwɛ; na mebɛyɛ no dɛn koraa wɔ me man ho?
8. Hɔn tɛkyerɛma yɛ ewudzi egyen menaba; ɔkasa ndaadaa: obi dze n'ano kasa asomdwee mu kyerɛ ne nyɛnko, naaso n'akoma mu dze, nna ɔretsɛw no.
9. Aso monnkɔtwe hɔn aso wɔ ndzɛmba yinom ntsi? EWURADZE na ɔse: aso me kra rinndzi wer wɔ dɛm man yi do?
10. Mbepɔw no ntsi mubotue osu na sukwadwom, na sar do dzidzibea ntsi, metwa ewuo, osiandɛ wɔahyew ma obi nndua hɔ; eso adasa nntse anantwi ndze; wimuwimu noho nnoma na mbowa nyinara eguanguan, na wɔkɔ.
11. Na mebɛyɛ Jerusalɛm amamfo, nsɔ tsenabea; na mebɛma Juda nkurow ayɛ nkurofo a obiara nntse mu.
12. Woana nye onyansafo, ma ɔaatse iyi ase? Woana nye nyia EWURADZE n'ano akasa akyerɛ no, ma ɔaaka akyerɛ? Ebɛnadze ntsi na asaase no asɛɛ na ɔahyew dɛ sar, ma obiara nndua do yi?
13. Na EWURADZE se dɛ, Osiandɛ wɔadan me mbra a medze sii hom enyim no egya, na woenntsie me ndze, eso wɔannantsew mu;
14. na mbom woekedzi hɔnankasa hɔn akoma ne ntsintsiman ekyir, na Baalim a hɔn egyanom kyerɛkyerɛɛ hɔn no ekyir ntsi:
15. mbrɛ dɔm EWURADZE, Israel Nyankopɔn no se nye yi, Hwɛ, medze ɔbɔwen mebɛnyɛn hɔn, ɔman yi ara, na mama hɔn ɔbɔwema nsu ma wɔaanom.
16. Mobɔbɔ hɔn so apetse amanaman a hɔn anaa hɔn egyanom nnyim hɔn mu: na mebɛma afona aka hɔn do, ekodu dɛ mama wɔasa.
17. Mbrɛ dɔm EWURADZE se nye yi, Hom ndwendwen ho, na hom mfrɛ mbaa a wonyim su ma wɔmbra; na hom nsoma ma wɔnkɛfrɛ mbaa enyansafo ma wɔmbra:
18. na wɔnyɛ ntsɛm ntu sukwadwom mma hɛn, ma hɛn enyiwa nwora nyinsuwa, na hɛn enyisoatsɛw mporow nsu.
19. Na yɛatse sukwadwom ndze fi Zion dɛ, Mbrɛ woedua asɛɛ hɛn afa a! Hɛn enyim egu ase koraa, osiandɛ yɛadan asaase no egya, osiandɛ woedwuruw hɛn tsenabew egu famu.
20. Hom mbaa, hom ntsie EWURADZE n'asɛm, na hom mma n'anosɛm nkɔ hom asomu, na hom nkyerɛkyerɛ mbabaa sukwadwom, na obiara nkyerɛkyerɛ ne nyɛnko ewuotwa.
21. Na owu afow aba hɛn ntokura mu, ɔahɛn hɛn nhemfie; dɛ obotwa mbofra efi abrɔn do, na mberantsɛ efi abɔntsen do.
22. Kasa! Mbrɛ EWURADZE se nye yi, Adasa efun bogugu dɛ mfuwa pradada do efikyir, na dɛ eburotwafo ekyir ekuwekuw na obiara nnkɔboaboa ano.
23. Na mbrɛ EWURADZE se nye yi, Mma onyansafo nnhyehyɛ noho wɔ ne nyansaa mu, eso mma ɔhoɔdzenfo nnhyehyɛ noho wɔ n'ahoɔdzen mu, na ɔhonyafo nnhyehyɛ noho wɔ n'ahonya mu:
24. na mbom nyia ɔhyehyɛ noho no, ɔnhyehyɛ noho wɔ iyi mu, dɛ ɔtse me ase, na onyim me, dɛ emi nye EWURADZE a meyɛ adɔyɛ, atsɛmbu, na tsenenee wɔ asaase do: na ndzɛmba iyinom mu na m'enyigye wɔ, EWURADZE na ɔse.
25. Hwɛ, nda bi reba, EWURADZE na ɔse, dɛ mebɛba abɛtsea hɔn a wɔyɛ twatsiafo wɔ hɔn monomonomyɛ mu;
26. Egypt, na Juda, na Edom, na Ammonmba, na Moab, na hɔn a woetwitwa ntakuwa a wɔtsetse sar do: na amanaman nyinara yɛ monomonomfo, na Israel fifo nyinara yɛ akoma mu monomonomfo.

## Tsir 10

1. Israelmba, hom ntsie nsɛm a EWURADZE ka kyerɛ hom:
2. mbrɛ EWURADZE se nye yi, Mma hom nsuansua amanaman hɔn kwan no, na mma hom bo nntutu, wɔ ɔsor nsɛnkyerɛdze ho; na amanaman na hɔn bo tutu wɔ ho.
3. Na amanaman no hɔn atɔrmuadze yɛ egyangyandze: na obi twa dua wɔ kwaa mu, odwimfo ne nsaano edwuma a wɔdze ekuma yɛe.
4. Wɔdze dwetɛ na sika hyehyɛ no; wɔdze mprɛgow na nhamɛr bobɔ mu, amma oeennhihim.
5. Wɔtse dɛ kakaa bi a wɔayɛ esi efɛr kwa mu, na wonntum nnkasa: otwar dɛ wɔsoa hɔn, osiandɛ wonntum nnantsew. Mma nnsuro hɔn, na wonntum mmbɔ mbusu, eso papayɛ bi nnyi hɔn mu.
6. EWURADZE, obiara nnyi hɔ a ɔtse dɛ ɔwo; ɔwo na eyɛ ɔkɛse, na wo dzin so so wɔ tum mu.
7. Amanaman Hen, woana na onnkosuro wo? Ɔwo na ɔyɛ wodze: susuampaara dɛ amanaman enyansafo nyinara mu na hɔn ahendzi nyinara mu, obiara nnyi hɔ a ɔtse dɛ ɔwo.
8. Na wɔyɛ mbowadze na nkwaseadze prɛko: na ehonyi ne nkyerɛkyerɛ dze, ɔtse dɛ duasin ara a.
9. Dwetɛ a wɔabor no trɛtrɛ fi Tarsis ba, na sika a ofi Ufaz, ɔyɛ odwimfo na sikadwimfo ne nsaano edwuma; bibir na ɔberdum nye hɔn efuradze; ne nyinara edwimfo enyansafo edwuma a.
10. Naaso EWURADZE nye nokwar Nyankopɔn; ɔno nye Nyankopɔn tseasefo na ɔdomankoma hen no. No bo fuw a, asaase wosow, na amanaman nntum n'ebufuhyew enyim gyina.
11. Iyi na hom nka nkyerɛ hɔn: Abosom a nnyɛ hɔn bi na wɔyɛɛ ɔsor na asaase no, wɔbɛsɛɛ efi asaase do, na ɔsorsor ase.
12. Ɔno na ɔdze no tum ayɛ asaase, ɔno na ɔdze ne nyansaa etsintsim wiadze, na ɔdze ne ntseasee atserɛw ɔsorsor mu.
13. Sɛ ɔbɔ ne ndze mu a, esuesu no weɔɔyɛ ba ɔsorsor, na ɔma ehubɔhubɔw tu fi asaase ano fa sor; ɔno na ɔyɛ enyinam na nyankom, na ɔdze mframa fi n'adzekorabea ba.
14. Nyimpa biara adan kwasea na onnyim dze; sikadwinnyi biara no honyi a woesian hyɛ no enyito: na no honyi a woegu no yɛ ator, na ahom biara nnyi hɔn mu.
15. Wɔyɛ egyangyandze, ndaadaa edwuma a: hɔn asotweber mu no wɔbɛsɛɛ.
16. Jakob ne kyɛfa no dze ɔnntse dɛ iyinom; na ɔno nye adze nyinara ne hyehyɛfo; na Israel nye n'egyapadze ebusuakuw: dɔm EWURADZE nye ne dzin.
17. Ɔwo a etse kurow a woetua no mu, boaboa w'ahodze ano fi asaase no do.
18. Na mbrɛ EWURADZE se nye yi, Mobɔtow asaase no do nkorɔfo no tsiabo akyerɛkyerɛ dɛm aber yi mu, na meguan hɔn ho, ma wɔaatse no yie.
19. Mundue wɔ me pira ntsi! Me pirakur yɛ yaayaw; naaso mesee dɛ, Ampaara iyi nye me yaw, na otwar dɛ mosɔw.
20. Me ntamadan asɛɛ, na me ntampehoma nyinara atsetsew: me mba efi me nkyɛn kɔ, na wonnyi hɔ: obiara nnyi hɔ a ɔtserɛw me ntamadan mu bio, na ɔasese me ntamadan ho nkataho no.
21. Na nguanhwɛfo no adan nkwasea, na wommbisa EWURADZE ekyir kwan: dɛm ntsi na ennsi hɔn yie, na hɔn mbowakuw nyinara apetse yi.
22. Tsie dedeedeyɛ bi, hwɛ ɔreba, na asakrabutuw kɛse bi a ofi kwaamu afamu asaase do, dɛ ɔrebɛma Juda nkurow ayɛ nkurofo, mpataku tsenabea.
23. Ao EWURADZE, minyim dɛ ɔdasanyi no kwan nnyi nankasa ne nsamu: onnyi ɔdasanyi a ɔnam ne nsamu mbrɛ obodua etutu n'anamɔn.
24. EWURADZE, tsea me, na mbom wɔ pɛrpɛryɛ mu a; nnyɛ ebufuw mu a, amma maannsɛɛ.
25. Hue w'ebufuhyew gu aman a wonnyim wo no do, na mbusua a wɔmmbɔ wo dzin no do: osiandɛ wɔamen Jakob, nyew, wɔamen no seranseram, na wɔama ne tsenabea ayɛ amamfo.

## Tsir 11

1. Asɛm a ofi EWURADZE nkyɛn baa Jeremia hɔ, dɛ,
JER.11.2, Hom ntsie ahyɛmu yi ne nsɛm no, na hom nka nkyerɛ Juda mbarimba na Jerusalɛmfo.
3. Se hɔn dɛ, Mbrɛ EWURADZE Israel Nyankopɔn se nye yi: Mpaa nka nyimpa a onntsie ahyɛmu yi ne nsɛm a
4. mehyɛɛ hom egyanom wɔ da a miyii hɔn Egypt asaase do, fii dadze fononoo no mu, dɛ, Hom ntsie me ndze, na hom nyɛ, dɛ mbrɛ mahyɛ hom nyinara: ɔno na hom bɛyɛ me man, na emi so mayɛ hom Nyankopɔn:
5. ama maama ntam a mekaa kyerɛɛ hom egyanom no etsim, dɛ mebɛma hɔn asaase bi a numfonsu na ewo pem wɔ do, dɛ mbrɛ ɔtse ndɛ da yi. Nna mubuae see dɛ, Ɔnyɛ hɔ, EWURADZE.
6. Na EWURADZE see me dɛ, Bɔ nsɛm yi nyinara dawur wɔ Juda nkurow mu, na Jerusalɛm abrɔn mu, dɛ, Hom ntsie ahyɛmu yi ne nsɛm no, na hom nyɛ.
7. Na mepaa mu kaa no enyiberdo ara kyerɛɛ hom egyanom wɔ da a miyii hɔn fii Egypt asaase do, dze besi ndɛ, morosoɛr ahanamakye merepaa mu mereka, dɛ, Hom ntsie me ndze.
8. Naaso woenntsie, eso wɔammbrɛ hɔn asowa adze, na mbom obiara nantseew n'emumuyɛ akoma ne ntsintsiman mu: dɛm ntsi medze ahyɛmu yi ne nsɛm a mehyɛɛ hɔn dɛ wɔnyɛ, na wɔannyɛ no, nyinara baa hɔn do.
9. Na EWURADZE see me dɛ, Woehu tsirdo apam bi wɔ Juda mbarimba, na Jerusalɛmfo mu.
10. Wɔasan ekyir akɔ hɔn nananom a wɔpoow dɛ wobetsie me nsɛm no hɔn emumuyɛ ho; na woekedzi enyame afofor ekyir rokɔsom hɔn: Israelfo na Judafo ato m'ahyɛmu a menye hɔn egyanom dzii no.
11. Dɛm ntsi mbrɛ EWURADZE se nye yi, Hwɛ, medze mbusu bɛba hɔn do a worunntum mmfi nsa; na wobosu afrɛ me, naaso mirinntsie hɔn.
12. Ɔno na Juda nkurow na Jerusalɛmfo bɔkɔ ekosu afrɛ enyame a wɔhyew nduhuam ma hɔn no: naaso wɔnnkɛgye hɔn nkwa koraa wɔ hɔn fona ber no mu.
13. Na Juda, mbrɛ wo nkurow hɔn dodow ano si no, mbrɛ w'enyame dodow ano so si ara nye no; na mbrɛ Jerusalɛm abrɔn hɔn dodow ano si no, na hom esisi afɔrmbukyia ama enyitodze no, afɔrmbukyia a wɔhyew do nduhuam ma Baal no a.
14. Dɛm ntsi mma nnsɔr mma ɔman yi, eso mma mmpegya osu anaa mpaabɔ wɔ hɔn ntsi: osiandɛ mirinntsie hɔn wɔ ber a wobosu afrɛ me wɔ ɔfona ntsi no.
15. Ebɛnadze na mo dɔfo wɔ yɛ wɔ me fie, ber a ɔnye dodowara ayɛ ehuhudze yi? Aso mbowa afɔrbɔ botum apa wo mbusu? Ana afei ibotum edzi ehurusi?
16. EWURADZE too wo dzin dɛ, Ngodua ebun ebun a aba pa ama ɔayɛ fɛɛfɛw; ɔdze weɔɔyɛ kɛse ne dede ekua gya wɔ do, na n'abaw ebubu.
17. Na dɔm EWURADZE a ɔtsɛɛw wo no, ɔakasa mbusu etsia wo, osian mbusu a Israelmba na Judamba abobɔ ama hɔnho wɔ dɛ wɔahyehyew nduhuam ama Baal dze eyi me ebufuw no ntsi.
18. EWURADZE na ɔmaa me ho nyimdzee, na muhunii: nna ekyerɛɛ me hɔn ndzeyɛɛ.
19. Na meyɛɛ dɛ eguambaa brɛfo a wɔdze no rokɔ ekumii. Nna minnyim dɛ saa wɔdze ritsia me wɔadwendwen mo ho adwen, dɛ, Hom mma yɛnsɛɛ dua no na no do aba, na hom mma yentwa no mfi atseasefo asaase do, amma wɔaannkaa ne dzin bio.
20. Naaso, Ao dɔm EWURADZE, ɔwo a ibu atsɛn tsenenee, na esɔ adwen na akoma hwɛ, ma munhu w'awerdzi wɔ hɔn do: na ɔwo na medze m'asɛm abrɛ wo.
21. Dɛm ntsi mbrɛ EWURADZE se wɔ Anathot mbarimba a wɔrohwehwɛ wo nkwa na wɔka dɛ, Mma nnhyɛ nkɔm wɔ EWURADZE dzin mu, ɔno ibowu wɔ hɛn nsaano no ho nye dɛ:
22. mbrɛ dɔm EWURADZE se nye yi, Hwɛ, mebɛtsea hɔn: mberantsɛ no bowuwu wɔ afona ano; ɔkɔm bokuku hɔn mbabanyin na hɔn mbabaa;
23. na nkaa bi nnkɛka ama hɔn: na medze mbusu bɛba Anathot mbarimba do, mekyerɛ hɔn asotwe afe no mu.

## Tsir 12

1. EWURADZE, sɛ mobɔ wo sombo a, bem ara na ibedzi: naaso menye wo beyi atsɛn ara. Ɔyɛ dɛn ntsi na emumuyɛfo kwan yɛ prɔmprɔm? Ɔyɛ dɛn na hɔn a wotwa nkontompɔ nyinara hɔn ho dwe hɔn yi?
2. Ɔwoara na atsɛw hɔn, nyew, wɔagye ndwow; wonyin, na wɔsow aba; ɔwo ebɛn hɔn ano, naaso enye hɔn akoma ntamu twe.
3. Naaso ɔwo, EWURADZE, inyim me; ɔwo ihu me, na esɔ m'akoma hwɛ wɔ wo ho: twetwe hɔn pue dɛ nguan a wɔdze hɔn rokɔ ekumii, na siesie hɔn ma okum da no.
4. Onkodu dabɛn na asaase no ngyam, na asaase nyinara do nhaban nkyenkyen? Hɔn a wɔtse mu no hɔn emumuyɛ ntsi mbowa na nnoma asa; osiandɛ wɔsee dɛ, Onnhu hɛn, wɔ dza yɛyɛ ho.
5. Sɛ enye anamɔnmufo etutu mbirika, na wɔama aberɛ a, ebɛyɛ dɛn afei etum enye mpɔnkɔ esi empire? Na kaansa asomdwee asaase do mpo ehwe ase a, ɔnodze ebɛyɛ dɛn wɔ Jordan ne yir mu?
6. Na wo nuanom, na w'egya fie mpo hɔnara mpo woetwa wo nkontompɔ; hɔnara mpo wɔatseatsea mu edzi w'ekyir: kaansa wɔkasa dɔkɔdɔkɔ kyerɛ wo mpo a, mma nngye hɔn nndzi.
7. Madan me fie egya, matow m'egyapadze akyen; medze dza me kra no dɔ pa ara ahyɛ n'atamfo nsa.
8. M'egyapadze adan me dɛ kwaa mu ogyata: ɔabɔ ne ndze mu etsia me; dɛm ntsi matan no.
9. Aso m'egyapadze adan me anoma edzinam ntokowa ntokowa? Aso nnoma edzinam etwa ayer me? Hom nkɔ nkɔboa hamu mbowadoma nyinara ano, na hom mfa hɔn mbra ma wombedzi ne nam.
10. Nguanhwɛfo pii asɛɛ mo wenyin ture na woetsiatsia me kyɛfa do, wɔama me kyɛfa fɛɛfɛw no ayɛ sar pradada.
11. Wɔayɛ no amamfo; orusu kyerɛ me, dɛ ɔayɛ afoafo, asaase no nyina ayɛ amamfo, naaso obiara nndween ho da wɔ n'akoma mu.
12. Sar pradadaada nyina do, adzesɛɛfo aba; na EWURADZE n'afona no ridzi nam fi asaase no ne tsir pem tsir: ɔdasanyi biara nnya asomdwee.
13. Woegu ewifua, na woetwa nsoɛ; wɔafona hɔnho, naaso woennya mu hwee. Hom enyiwa bɔto hom ndɔbaa ho, osian EWURADZE n'ebufuhyew ntsi.
14. Mbrɛ EWURADZE se wɔ nyimpa emumuyɛfo nyinara a wɔdze hɔn nsa ka egyapadze a medze ama me man Israel dɛ wondzi do no ho nye yi: Hwɛ, mubotutu hɔn efi hɔn asaase no do, na metutu Judamba efi hɔn mu.
15. Na ɔbɛba dɛ metu hɔn ewie ekyir no, mebɛsan ebohu hɔn mbɔbɔr; na medze hɔn bɛsan aba obiara n'egyapadze mu, na obiara n'asaase do.
16. Na ɔbɛba dɛ, sɛ wɔdze mbɔdzen sua me man hɔn akwan, dɛ wɔka me dzin ho ntam, Dɛ EWURADZE tse ase yi; dɛ mbrɛ mpo wɔkyerɛkyerɛɛ me man ma wɔkaa Baal ntam no a; ɔnodze wɔdze hɔn besisi me man finimfin.
17. Na sɛ woenntsie a, ɔnodze mubotutu ɔman no, mubotutu na masɛɛ no, EWURADZE na ɔse.

## Tsir 13

1. Mbrɛ EWURADZE see me nye yi, Kɔ, na kɔtɔ ndwera pa abɔdo, na fa bɔ w'asen, na mma mmfa nnka nsu.
2. Nna motɔɔ abɔdo dɛ mbrɛ EWURADZE n'asɛm tse, na medze bɔɔ m'asen.
3. Na EWURADZE n'asɛm baa mo hɔ otsia ebien no dɛ,
JER.13.4, Fa abɔdo a atɔ abɔ w'asen no, na soɛr, kɔ Eufrates ho, na fa kosuma ɔbotan no no tokur bi mu.
5. Nna mokɔree, na medze kosumaa Eufrates ho, dɛ mbrɛ EWURADZE hyɛɛ me no.
6. Na ɔbaa dɛ nda pii ekyir no, EWURADZE see me dɛ, Soɛr, si mu kɔ Eufrates ho, na keyi abɔdo a mehyɛɛ wo dɛ fa kosuma hɔ no fi hɔ.
7. Nna mokɔr Eufrates ho, mokɔree, na miyii abɔdo no fii beebi mbrɛ medze sumae no: na, hwɛ, abɔdo no esuw, onnye mma hwee.
8. Nna EWURADZE n'asɛm baa mo hɔ, dɛ,
JER.13.9, Mbrɛ EWURADZE se nye yi, Dɛm yi ara na mibesi masɛɛ Juda ne ntsɛn, na Jerusalɛm ne ntsɛn beberebe no.
10. Ɔman bɔn yi a wɔpow dɛ wobetsie me nsɛm, wɔnantsew hɔn akoma ne ntsintsiman mu na woekedzi enyame afofor ekyir, dɛ wɔrokɔsom hɔn, na wɔasɔr hɔn no, wɔbɛyɛ dɛ abɔdo yi ara a onnye mma hwee no.
11. Na dɛ mbrɛ abɔdo fam nyimpa n'asen no, dɛmara na mama Israelmba nyina na Judamba nyina afam mo ho nye no, EWURADZE na ɔse; ama wɔaayɛ me ɔman, na dzin, na ayɛyi, na enyimnyam: naaso wɔammpɛ dɛ wotsie.
12. Dɛm ntsi ka asɛm yi kyerɛ hɔn: Mbrɛ EWURADZE, Israel Nyankopɔn se nye yi, Nsatoa biara wɔbɛhyɛ no nsa ma: na wɔbɛse wo dɛ, Ana innyim dɛ nsatoa biara wɔbɛhyɛ no nsa ma?
13. Ɔno na wo so se hɔn dɛ, Mbrɛ EWURADZE se nye yi, Hwɛ, mebɛma asaase yi do mba nyinara, mekyerɛ ahemfo a wɔtsetse David akɔngua do, na asɔfo, na nkɔnhyɛfo, na Jerusalɛmmba nyinara wɔabobow nsa.
14. Na medze hɔn besisi hɔnho nkorkor, egyanom a wonnyi mba mpo, EWURADZE na ɔse: munnkohu mbɔbɔr, eso mennkɛkam do, eso minnkenya ayamuhyehye dɛ mennkɛsɛɛ hɔn.
15. Hom ntsie, na hom nyɛ aso; mma hom nnyɛ ntsɛntsɛn, na EWURADZE akasa.
16. Hom mfa enyimnyam mma EWURADZE hom Nyankopɔn no, ansaana sum agye, ansaana hom anan efintsiw mbepɔw no do ewimbir; na ber a hom rohwehwɛ kan no, ɔdan no owu sunsuma, na ɔyɛ no sum kebikebi.
17. Naaso sɛ hom rinntsie a, me kra bosu nsumaa mu wɔ hom ntsɛn ntsi; na m'enyiwa bosu kɛse, na oekyi nyinsuwa pii, osiandɛ wɔafa EWURADZE no nguankuw no ndɔmmum.
18. Se ɔhen nye ɔhen ne na dɛ, Hom mbrɛ hom ho adze bɔkɔɔ: na hom enyimnyam abɔtsir no efi hom tsir ho egu famu.
19. Wɔatotow pomu afamu nkurow no mu, na obi nnyi hɔ a obuebue: woetu Juda manmu nyina ndɔmmum kɔ; woetu no kɔ ndɔmmum korakora.
20. Hom mma hom enyi do, na hom nhwɛ hɔn a wofi kwaamu afamu reba: wo mbowakuw a wɔdze kyɛɛ wo no wɔ hen, mekyerɛ, wo mbowakuw fɛɛfɛw no a?
21. Sɛ ɔdze hɔn a ɔwoara akyerɛkyerɛ hɔn dɛ wɔnyɛ w'aboafo no dzi wo do panyin a, ebɛn asɛm na ebɛka? Aso yaw nnkekitsa wo dɛ ɔbaa a ɔroko awoo?
22. Na sɛ ibisa wo ho dɛ, Ɔyɛ dɛn ntsi na ndzɛmba iyinom aba mo do a? W'emumuyɛ ne kɛse ntsi wɔada w'asetar ho edzi, na w'anantsir ruhu amandze.
23. Aso Etiopianyi botum asakyer no wer, anaa ɔsebɔ bɛsesa no ho nsisii? Ɔno na hom a mbusubɔ akokwa hom yi hom botum ayɛ papa.
24. Dɛm ntsi na mobɔbɔ hɔn apetse dɛ ntsɛw a sar do mframa ma otu kɔ.
25. Iyi nye w'afamudze, wo kyɛfa a mesusu ama wo, EWURADZE na ɔse; osiandɛ wo werɛ efir me, na edze woho atwer atorsɛm.
26. Dɛm ntsi emi mara so mibeyi w'asetar ebua w'enyim na w'enyito bɛda edzi.
27. Mehu w'ekyiwadze, mekyerɛ w'awarto na wo hwenmubɔ, wo ndwamangor n'atantandze, wɔ haban mu akoko do. Jerusalɛm e due! Onkodu dabɛn na wo ho bɛtsew?

## Tsir 14

1. EWURADZE n'asɛm a ɔbaa Jeremia hɔ wɔ nsuwew no ho.
2. Juda reka mbɔɔ, na n'aponkɛse eguragura, wofurafura eyitam tsetse daadze; na Jerusalɛm ne nkekamu afow kɔ sor.
3. Na hɔn ekunyin no soma hɔn asomfo no esukɔ: wɔba mburaba do, naaso wonnya nsu; wɔdzedze hɔn ahyera pan san kɔ: hɔn enyi ato na hɔn enyim egu ase, na wɔkatakata hɔn etsir do.
4. Osiandɛ daadze apaapaa wɔ nsu a ɔnntɔ nngu asaase do ntsi, ekuafo abaw egura, wɔkatakata hɔn etsir do.
5. Nyew, kwaa mu ɔwansan so ɔwo na ɔdan ne mba gya, osiandɛ efuw bi nnyi hɔ.
6. Na sar do nsoasopɔnkɔ gyinagyina mpampaa pataa no do, wɔhaahaw mframa ho dɛ ɔsɔ: hɔn enyiwa ayeyɛ nkusunkusu, osiandɛ efuw nnyi hɔ.
7. Kaansa hɛn emumuyɛ dzi dase tsia hɛn mpo a, EWURADZE, ɔwoara wo dzin ntsi, yɛ ho bi: hɛn ekyirsan adɔɔ so; na yɛayɛ bɔn etsia wo.
8. Ɔwo Israel enyidado, hɔn agyenkwa wɔ ɔfona ber mu, ebɛnadze ntsi na eyɛ dɛ ɔmamforanyi wɔ asaase no do, dɛ ɔkwantsennyi a ɔman kɔsoɛ anadwe da kor yi?
9. Ɔyɛ dɛn ntsi na ayɛ dɛ barimba a no bo etu, dɛ katakyi a onntum nkwa gye yi? Naaso ɔwo, EWURADZE, ewɔ hɛn finimfin, na wɔdze wo dzin frɛ hɛn; mma nndan hɛn nngya.
10. Mbrɛ EWURADZE se ɔman yi nye yi, Ampa wɔapɛ dɛ wokyimakyima; woennsianka hɔn anan: dɛm ntsi na EWURADZE nngye hɔn yi; afei na ɔbɛkaa hɔn emumuyɛ na ɔabɛma hɔn bɔn asotwe.
11. Na EWURADZE see me dɛ, Mma mmbɔ mpaa mma ɔman yi hɔn yie.
12. Sɛ wodzi mbuada mpo a, minnketsie hɔn sufrɛ; na sɛ wɔbɔ ɔhyew afɔr na edziban afɔr a, m'enyi ronnsɔ: na mbom medze afona, na ɔkɔm, na ɔyardɔm na medze bɛhyew hɔn.
13. Nna mesee dɛ, Ao EWURADZE Nyankopɔn hwɛ, nkɔnhyɛfo no see hɔn dɛ, Hom nnkohu afona, eso hom rinndzi kɔm; mbom mebɛma hom asomdwee a osi pi wɔ bea yi do.
14. Nna EWURADZE see me dɛ, Nkɔnhyɛfo no hyɛ nkɔntor wɔ me dzin mu: nnyɛ emi bi mosomaa hɔn, eso mennhyɛɛ hɔn, eso mennkasaa mennkyerɛɛ hɔn: ator enyiwado adzehu, na mbusu nkɔm, na adze gyangyan, na hɔn akoma mu ndaadaa na wɔhyɛ ho nkɔm kyerɛ hom.
15. Dɛm ntsi mbrɛ EWURADZE se wɔ nkɔnhyɛfo a wɔdze me dzin hyɛ nkɔm, na nnyɛ emi bi mosomaa hɔn, naaso wɔka dɛ, Afona na ɔkɔm remmba asaase yi do no, nye yi: Afona na ɔkɔm na wɔdze bɛhyew nkɔnhyɛfo no.
16. Na ɔman a wɔhyɛ nkɔm kyerɛ hɔn no wɔbɔtotow hɔn egugu Jerusalɛm abrɔn no mu wɔ ɔkɔm na afona no ntsi; na wonnkenya obi ma woesie hɔn, hɔnara, hɔn yernom anaa hɔn mbabanyin, anaa hɔn mbabaa: na mubohue hɔn emumuyɛ egu hɔn etsifi.
17. Na dɛm nsɛm yi ka kyerɛ hɔn, dɛ; Wɔmma m'enyiwa mporoporow nyinsuwa anadwe na adzekyee, na mma wonngyaa da; osiandɛ me babaa ɔbaabun no, me man no, wɔdze ɔbɔbo kɛse ebubu no, woepirapira no yayaayaw dɛ.
18. Sɛ mifir edzi mokɔ hamu a, nna hwɛ afona ano atɔfo! Na sɛ mekɛhɛn kurow mu a, nna hwɛ, hɔn a wɔyaryar ɔkɔm yarba nye yi! Na nkɔnhyɛnyi na ɔsɔfo nyina wokyin asaase no do, na wonnyi ho nyimdzee.
19. Aso apow Juda korakora? Aso Zion ho ayɛ wo kra nkɔw? Ɔyɛ dɛn na abɔ hɛn, na ɔyarsa bi nnyi hɔ ma hɛn yi? Yɛhwɛ asomdwee kwan, naaso papa biara mmba; na ɔyarsa ber kwan, na hwɛ akomatu nye yi!
20. EWURADZE, yɛgye hɛn emumuyɛ to mu hɛn egyanom hɔn ndzeyɛbɔn no: na yɛayɛ bɔn etsia wo.
21. Wo dzin ntsi mma nnkyir hɛn; mma nngu w'enyimnyam ahengua no enyim ase: kaakaa, na mma nnto w'ahyɛmu a ɔda yɛnye wo ntamu no.
22. Aso amanamamfo hɔn egyangyandze mu bi wɔ hɔ a obotum ama nsu atɔ? Ana aso ɔsorsor botum ama esusow etue? Ana nnyɛ ɔwo a, ao EWURADZE, hɛn Nyankopɔn? Dɛm ntsi ɔwo na yɛhwɛ wo kwan, osiandɛ ɔwo na ayɛ ndzɛmba yinom nyinara.

## Tsir 15

1. Nna EWURADZE see me dɛ, Kaansa Moses na Samuel begyina m'enyim mpo a, nkyɛ m'adwen nnkɔtɔ akɔ ɔman yi do; hom nyi hɔn edzi mfi m'enyim, na wɔmma womfi hɔ nkɔ.
2. Na ɔbɛba dɛ, sɛ wɔse wo dɛ, Henfa na yemfir edzi ɔno ka kyerɛ hɔn dɛ, Mbrɛ EWURADZE se nye yi: Hɔn a wɔfata owu no, wɔnkɔ owu mu; na hɔn a wɔfata afona ano no, wɔnkɔ afona ano; na hɔn a wɔfata ɔkɔm no, wɔnkɔ ɔkɔm mu; na hɔn a wɔfata ndɔmmum no, wɔnkɔ ndɔmmum mu.
3. Na ndzɛmba horow anan na mebɛma wɔaba hɔn do, EWURADZE na ɔse: afona a wɔdze boku hɔn, na nkraman a wɔbɛtsetsew hɔn mu, na wimu nnoma, na asaase mbowa a wɔbɛmemen na wɔasɛɛ hɔn.
4. Na mebɛma woedzi hɔn akɔnaaba wɔ asaase do ahendzi horow nyina mu, osian dza Judahen Hezekia ne ba Manaasɛ yɛe wɔ Jerusalɛm ntsi.
5. Na woana benya tsema ama wo, ao Jerusalɛm, anaa woana bedzi wo nkɔmbɔ? Woana bɛman nkyɛn ekebisa wo yieyɛ?
6. Ɔwo apow me, EWURADZE na ɔse, na w'ekyir ara na eresan: dɛm ntsi na matsen me nsa wɔ wo do, na masɛɛ wo; maberɛ na mbɔbɔrhu.
7. Na medze nhuwdo adze mehuw hɔn do wɔ asaase no n'aponkɛse no mu; magye hɔn nsamu mba, na masɛɛ me man; osiandɛ wɔnnsanee mmfii hɔn akwan do.
8. Hɔn ekunafo adɔɔ so ama me asen mpoano anhwea: medze ɔsɛɛfo bi aba mberantsɛ no hɔn na do ewiaber ketee: mama ahoguan na hu atɔ no do awerɛfir mu.
9. Ɔbaa a ɔawo esuon no, oegura; oegyaa no sunsum mu; no wi atɔ ber a adzekyee da ho wɔ do no; n'enyi ato na n'enyim egu ase: na hɔn mu nkaase no medze hɔn bɛma afona wɔ hɔn atamfo enyim, EWURADZE na ɔse.
10. Me na, mundue, dɛ awo me ɔko nyimpa na mansotwe nyimpa dze ama adasa nyinara! Mommbɔɔ bosa minnsii apempem, eso obi mmbɔɔ me bosa nnsii apempem; naaso hɔn mu obiara biara dom me.
11. EWURADZE see dɛ, Ampaara mebɛma ɔtamfo no akotow aserɛ wo wɔ mbusu ber na ahohia ber mu.
12. Aso obi tum bu dadze, mekyerɛ dadze a ofir kwaamu afamu, na boran mu?
13. Mebɛma wɔafom w'akoradze na wonnkotua kaw, wɔ wo bɔn nyinara ntsi, wɔ w'ahe nyinara do mpo.
14. Na mebɛma asom w'atamfo wɔ asaase a innyim no do; osiandɛ ogya bi asɔ wɔ m'ebufuw mu a ɔbɛdzɛw wɔ hom do.
15. Ao EWURADZE, ɔwoara inyim; kaa me, na bɛsera me, na bɔtɔ m'ahohiahiafo wer ma me; mma mmfa me nnkɔ wɔ wo penkyɛr mu: hu dɛ ɔwo ntsi na masɔw ahorbahyɛ.
16. Wohun wo nsɛm, na midzii; na wo nsɛm yɛɛ me enyigye na m'akoma n'ehurusi: osiandɛ, wo dzin na wɔdze frɛ me, Ao, dɔm EWURADZE Nyankopɔn.
17. Manntsena hɔn a wɔregye hɔn enyi, anaa wodzii ehurusi hɔn bagua mu: osian wo nsa ntsi mankotsee metsenae; osiandɛ ɔwo edze ebufuhyew ahyɛ me ma.
18. Ɔyɛ dɛn ntsi na me yaw wɔ hɔ daa, na me pirakur ayɛ koannkɔ a ɔpow dɛ wɔyɛ no edur yi? Aso ampaara dɛ ɔwo ebɛyɛ ndaadaa ɔwora, dɛ esu a ɔwew ama me?
19. Dɛm ntsi mbrɛ EWURADZE se nye yi, Sɛ esan w'ekyir a, ɔno na medze wo bɛba bio, ma aabɔsom me; na sɛ iyi dza ɔsom bo fi dza ɔyɛ huhuw no mu a, ebɛyɛ dɛ m'ano. Hɔn na wɔbɛsan aba wo nkyɛn, na nnyɛ ɔwo na ebɛsan akɔ hɔn nkyɛn.
20. Na medze wo besi hɔ ama ɔman yi; dɛ boran afasu a wɔabɔ ho ban na wɔnye wo bedzi ako, naaso worunntum nnka wo nngu; na mowɔ wo nkyɛn dɛ meregye wo nkwa na meyi wo, EWURADZE na ɔse.
21. Na mibeyi wo efi omumuyɛnyi no ne nsamu, na mapon wo efi etsiɔdzemfo no nsamu.

## Tsir 16

1. EWURADZE n'asɛm baa mo hɔ so, dɛ,
JER.16.2, Mma nnwar yer, eso mma nnya mbabanyin na mbabaa wɔ bea yi do ha.
3. Na mbrɛ EWURADZE se wɔ mbabanyin na mbabaa a wɔwo hɔn wɔ bea yi do ho, na hɔn nanom a wɔwo hɔn, na hɔn egyanom a wɔwo hɔn wɔ asaase yi do ho no nye yi:
4. Wobowuwu awerɛhow wu; wonnkosu hɔn, eso wonnkesie hɔn; wɔbɛyɛ dɛ efikyir wɔ daadze enyi; na afona na ɔkɔm bɛhyew hɔn; na hɔn efun bɛyɛ edziban ama ɔsor nnoma, na asaase mbowa.
5. Na mbrɛ EWURADZE se nye yi, Mma hom nnkɔ eyiadze, eso mma hom nnkosu, eso mma hom nnkegyam hɔn: osiandɛ meyi m'asomdwee efi ɔman yi ho kɔ, EWURADZE na ɔse, mpo m'adɔyɛ na m'ayamuhyehye.
6. Akɛse na nkakraba nyinara bowuwu wɔ asaase yi do: worinnsie hɔn, eso nyimpa runnsu hɔn, eso wɔrommbɔ hɔnho akam, eso wɔremmpa hɔn etsir mma hɔn:
7. eso wɔrennkyɛ edziban mmema hɔn eyiyɛ mu mmfa nnkyekye hɔn werɛ wɔ ewufo no ntsi, eso wɔremma hɔn awerɛkyekyer kɔɔpow dɛ wɔnnom wɔ hɔn egya na hɔn na ho.
8. Na mma nnye hɔn nnkɔ aponto fi mu nnkɛnye hɔn nntsena ase nndzidzi na nnom.
9. Na mbrɛ dɔm EWURADZE, Israel Nyankopɔn no, ɔse nye yi: Hwɛ, mebɛma ahosɛpɛw ndze, na enyigye ndze, okumfor ndze na ayefor ndze egyaa, wɔ bea yi do ha, wɔ hom enyiwa do na hom ber yi mu.
10. Na ɔbɛba dɛ, sɛ iyi nsɛm yinom nyinara kyerɛ ɔman yi, na wobisa wo dɛ, Ɔyɛ dɛn ntsi na EWURADZE aka mbusu kɛse yi nyina egu hɛn do yi, na hɛn emumuyɛ nye dɛn? Hɛn bɔn a yɛayɛ etsia EWURADZE hɛn Nyankopɔn enye dɛn a?
11. Ɔno dze se hɔn dɛ, Osiandɛ hom egyanom adan me egya, EWURADZE na ɔse, na woekedzi abosom afofor bi ekyir, na wɔasom hɔn, na wɔakotow hɔn, na wɔadan me egya, na woenndzi me mbra do;
12. na hom so abɔ mbusu asen hom egyanom; na, hwɛ, hom mu obiara dzi nankasa n'akoma bɔn ne ntsintsiman ekyir, ma dɛm ntsi na hom mma me aso:
13. dɛm ntsi na mobɔtow hom efi asaase yi do ekogu asaase bi a hom na hom egyanom nnyim do; na hɔ na hom bɔsom abosom afofor adzekyee na adzesaa; osiandɛ merennyɛ adom biara mma hom.
14. Dɛm ntsi, hwɛ, nda bi reba a, EWURADZE na ɔse, wɔnnkɛse bio dɛ, Dɛ EWURADZE a oyii Israelmba fii Egypt asaase no do tse ase yi;
15. na mbom, dɛ, Dɛ EWURADZE a oyii Israelmba fii kwaamu afamu asaase do, na aman a ɔpaam hɔn kɔr hɔ nyina do, tse ase yi: na medze hɔn bɛba asaase a medze maa hɔn egyanom no do bio.
16. Hwɛ, mobɔsoma ekehyia apofo pii, EWURADZE na ɔse, na wobonu hɔn; na n'ekyir no masoma ekehyia abɔmbɔfo pii, ma wɔbɔtwe hɔn efi bepɔw biara na koko biara do, na abotan mu etu mu.
17. Osiandɛ m'enyi wɔ hɔn akwan nyinara do: wonnsuma wɔ m'enyi do, eso wommbuabua hɔn emumuyɛ do wɔ m'enyiwa do.
18. Na mibedzi kan metua hɔn emumuyɛ na hɔn bɔn kaw mbɔho: osiandɛ wɔdze hɔn atantandze n'efun egu m'asaase ho fi, na wɔdze hɔn ekyiwadze ahyɛ m'egyapadze do ma.
19. Ao EWURADZE, m'ahoɔdzen, na m'akoban, na mo guandɔbea wɔ ahohia da mu, ɔwo na amanaman fi asaase ano bɛba wo nkyɛn abɛse dɛ, Hɛn egyanom ennya ewungyadze biara dɛ atorsɛm nko, mekyerɛ egyangyandze na ndzɛmba a mfaso bi nnyi mu.
20. Aso dasanyi bɛyɛ enyame bi ama noho? Iyinom nyina nnyɛ enyame bi!
21. Dɛm ntsi, hwɛ, mebɛma woehu, prɛko yi ara dze mebɛma woehu me nsa na m'ahoɔdzen; na wobohu dɛ me dzin dze EWURADZE.

## Tsir 17

1. Juda no bɔn wɔdze dadze kyerɛwdze na dɛnkyɛmbo hwintsi akyerɛw: woekrukye no wɔ hɔn akoma pon, na hɔn afɔrmbukyia mmbɛn do;
2. ber a hɔn mba ka hɔn afɔrmbukyia na hɔn Aserim a ɔwowɔ ndua ebun ebun ase wɔ akoko sorɔnsorɔm do no.
3. Me bepɔw a ewɔ wiramu, medze w'ahodze na w'akoradze nyina bɛma ma wɔaafom afa, na wo nsorɔnsorɔmbea no, wɔ bɔn ntsi, wɔ w'ahe nyinara do.
4. Na ɔwo, ɔwoara wo mu no, ibegyaa egyapadze a medze maa wo no mu ato hɔ; na mebɛma akɔsom w'atamfo wɔ asaase a innyim no do: osiandɛ hom asɔ gya wɔ m'ebufuw mu a ɔbɛdzɛw daa.
5. Mbrɛ EWURADZE se nye yi: Ndom nka ɔdasanyi biara a ɔtwer ɔdasanyi, na ɔdze ɔhonam yɛ n'akodadze, na n'akoma twe fi EWURADZE ho.
6. Na ɔbɛyɛ dɛ sar do duaba, na sɛ yie ba a orunnhu. Ɔbɛtsena mbea a ayɛ kɛsɛɛ no do wɔ sar no do, nkyen asaase a obi nntse do.
7. Osiarfo nye nyimpa a ɔdze noho twer EWURADZE, na EWURADZE yɛ n'enyidado.
8. Na ɔbɛyɛ dɛ dua a wɔatsɛw no wɔ nsu ho, na ɔtsentsen no ndwow kɔ esutsen no nkyɛn, na sɛ ɔhyew ba a, ɔnnyɛ no hu, na mbom n'ahaban bɛyɛ ebun ebun, na nsuna afe nnkɛyɛ no asɛm, eso orinngyaa aba sow.
9. Akoma yɛ ɔdaadaafo kyɛn adze nyina, na ɔyɛ otsiɔdzennyi kɛse, woana botum atse no ase?
10. Emi mara EWURADZE na mosɔ adwen hwɛ na mohwehwɛ akoma mu, ama maama obiara, dɛ mbrɛ n'akwan tse, dɛ mbrɛ ne ndzeyɛe n'aba tse.
11. Dɛ mbrɛ akokɔhwerɛw da nkyirefuwa a nnyɛ ɔno bi towee do tse no, dɛm ara so na nyia ɔammfa tsenenee do nya ahonya no tse; ne nda ne finimfin no wobegya no hɔ, na ewiei no ɔbɛyɛ ɔkwasea.
12. Ao enyimnyam ahengua, wɔakrɔn no fir tsetse hɛn krɔnkrɔnbea!
13. Ao EWURADZE, Israel enyidado! Hɔn a wɔdan wo gya nyina enyi bɔto; hɔn a wofi wo nkyɛn kɔ no, wɔbɛkyerɛw hɔn edzin aka asaase ase mba ho osiandɛ wɔadan EWURADZE, nkwa nsunyiwa no egya.
14. EWURADZE, sa me yarba, na mo ho bɛsan; gye me nkwa, na mibenya nkwa: na ɔwo nye m'ayɛyi.
15. Hwɛ, mbrɛ wobisa me dɛ, EWURADZE n'asɛm no wɔ hen? Ma ɔmbra ɛ!
16. Emi dze memmpɛɛ ntsɛm minngyaae dɛ meyɛ oguanhwɛfo dzi w'ekyir: eso memmpɛɛ mbusu da no. Ɔwoara inyim dza ofiir m'ano no, ɔdaa w'enyim.
17. Mma nnyɛ ohuyifo mma me; ɔwo nye mo guandɔbea wɔ mbusu da no mu.
18. Ma hɔn a wohiahia mo ho no hɔn enyi nto, na emi dze, mma m'enyi nnto; hɔn dze, ma hɔn akoma ntu, naaso emi dze, ma mma m'akoma nntu: fa mbusu da no bra hɔn do, na fa ɔsɛɛ mbɔho sɛɛ hɔn.
19. Mbrɛ EWURADZE see me nye yi: Kɔ, kegyina ɔman no ne mba hɔn aponkɛse a Juda ahemfo dzi mu akɔnaaba, ɔnye Jerusalɛm aponkɛse no nyinara mu;
20. na se hɔn dɛ, Hom Juda ahemfo, na Juda nyinara, na hɔn a wɔtse Jerusalɛm nyinara a wodua aponkɛse yi mu kɛhɛn mu, hom ntsie EWURADZE n'asɛm;
21. mbrɛ EWURADZE se nye yi; Hom nhwɛ hom ho yie, na mma hom nnsoa adzesoa ahomgyeda anaaso wɔmmfa nndua Jerusalɛm aponkɛse mu mmba mu;
22. eso mma hom nnsoa adzesoa mmfifi hom efiefi mu ahomgyeda, eso mma hom nnyɛ edwuma biara; na mbom hom nyɛ ahomgyeda no krɔnkrɔn, dɛ mbrɛ mehyɛɛ hom egyanom no;
23. naaso woenntsie, eso wɔammbrɛ hɔn aso adze, na wɔkyee hɔn kɔn, amma wɔaanntse na wɔaanngye nkyerɛkyerɛ.
24. Na sɛ hom tsie me enyiberdo, EWURADZE na ɔse, dɛ hom nnkɛfa adzesoa biara edua kurow yi n'aponkɛse mu ahomgyeda, na mbom hom yɛ ahomgyeda no krɔnkrɔn, dɛ hom nnkedzi dwuma biara wɔ mu a,
JER.17.25, ɔnodze ahemfo na mbapɔmba a wɔtsetse David akɔngua do no, wobodua kurow yi aponkɛse mu ahɛn mu a wɔtsenatsena ntseaseanam mu na mpɔnkɔ do, hɔnara, na hɔn mbapɔmba, Juda mbarimba ɔnye hɔn a wɔtse Jerusalɛm: na kurow yi besi hɔ daa.
26. Na wofi Juda nkurow, na mbeambea a abɔ Jerusalɛm ho aprɔw, na Benjamin asaase, na bɔnsa mu, na mbepɔw do, na Pomu afamu bɛba, dze ɔhyew afɔr, na okum afɔr, na edziban afɔr, na nduhuam aba, na wɔdze ndaase afɔrbɔdze aba EWURADZE fie.
27. Na sɛ hom enntsie me dɛ hom bɛyɛ ahomgyeda no krɔnkrɔn, na hom nnkɔsoa adzesoa akɛhɛn Jerusalɛm aponkɛse no mu ahomgyeda a, ɔnodze mobɔsɔ gya wɔ aponkɛse no mu, na ɔahyew Jerusalɛm ahemfie no na worunndum no.

## Tsir 18

1. Asɛm a ofi EWURADZE hɔ baa Jeremia nkyɛn, dɛ,
JER.18.2, Soɛr, na sian kɔ ɔwemfo no ne fie, na hɔ na mebɛma atse me nsɛm.
3. Nna misianee kɔr ɔwemfo no ne fie, na, hwɛ, nna ɔreyɛ n'edwuma wɔ nhwiir do.
4. Na ber a ɔsɛn a ɔdze awendɛtse reyɛ no, sɛɛe wɔ ɔwemfo no nsamu no, ɔyɛɛ no ɔsɛn fofor bio, dɛ mbrɛ ɔwemfo noara hwɛ a oye no.
5. Nna EWURADZE n'asɛm baa mo hɔ, dɛ,
JER.18.6, Israelmba, aso murunntum mmfa hom nnyɛ dɛ ɔwemfo yi? EWURADZE na ɔse. Hwɛ, mbrɛ awendɛtse tse wɔ ɔwemfo nsamu no, mbrɛ hom tse wɔ me nsamu ara nye no, Israelmba.
7. Aber biara a mebɛkasa wɔ ɔman bi ho, na ahendzi bi ho, dɛ mubotutu no, na medwuruw no, na masɛɛ no no;
8. sɛ ɔman no a makasa hɔn ho no wɔsan fi hɔn emumuyɛ ho a, mebɛsesa m'adwen wɔ mbusu a modween dɛ medze bɔbɔ hɔn no ho.
9. Na aber biara a mebɛkasa ɔman bi ho na ahendzi bi ho, dɛ mibesi na matsɛw no;
10. sɛ ɔbɔ mbusu wɔ m'enyi do, dɛ onntsie me ndze a, ɔnodze mebɛsesa m'adwen wɔ papa a mekaa dɛ medze bɛyɛ hɔn mfaso nyinara ho.
11. Na afei kɔ ɛ, kɛka kyerɛ Juda mbarimba, na Jerusalɛmmba, dɛ, Mbrɛ EWURADZE se nye yi: Hwɛ, merehyehyɛ mbusu bi etsia hom, na merepam apam bi etsia hom: afei hom mu biara nsan mfi no mbusu kwan ho, na hom nyɛ hom akwan na hom ndzeyɛɛ yie.
12. Naaso hɔn dze, wɔse dɛ, Enyidado bi nnyi hɔ: na yebedzi hɛnankasa hɛn tsirmsɛm ekyir, na hɛn mu biara aka n'akoma bɔn ne ntsintsiman do.
13. Dɛm ntsi mbrɛ EWURADZE se nye yi: Afei hom mbisa amanaman mu dɛ woana atse dɛm ndzɛmba yi bi da; Israel ɔbaabun no ayɛ adze a ɔyɛ hu papaapa.
14. Aso Lebanon esukwankyɛba bɛsa wɔ kwaa mu ɔbotan do? Anaa aso amanandze nsubansuba nwinwin a ɔrepem sian no bɔwew a?
15. Naaso me man werɛ efir me, wɔhyew nduhuam ma egyangyandze; na wɔama woefintsiw hɔn akwan mu, tsetse atsempɔn no do, na wɔakɛnantsew akwamfo do, akwan a wɔmmbɔe do;
16. reyɛ hɔn asaase amamfo na daa asesardze. Obiara a ɔfa do no no ho bow no, na ɔwosow ne tsir.
17. Mobɔbɔ hɔn apetse wɔ atamfo enyim dɛ boka mframa; mebɛdan m'ekyir ama hɔn na nnyɛ m'enyim bi a, wɔ hɔn mbusu da no mu.
18. Nna wɔkaa dɛ, Hom mbra ma yɛnkɛpam Jeremia ne tsir do; osiandɛ mbra no rennhera mmfi ɔsɔfo hɔ, na afotu efi onyansafo hɔ, anaa asɛm no efi nkɔnhyɛnyi hɔ. Hom mbra ma yɛmfa tɛkyerɛma mbɔ no, na mma yenntsie ne nsɛm biara.
19. Ao EWURADZE, yɛ aso ma me ɛ, na tsie dza hɔn a wɔnye me ridzi esi no ka.
20. Aso wɔdze mbusu botua papa kaw? Naaso hɔn dze, woefun mona ama me kra. Kaa mbrɛ migyinaa w'enyim dɛ mereka papa ama hɔn, dɛ meredan w'ebufuw efi hɔn do no.
21. Dɛm ntsi yi hɔn mba ma ɔkɔm, na gyaa hɔn mu hyɛ afona no tum nsa; na ma hɔn yernom ndzi mba ho nsaansa, na wɔnyɛ ekunafo. Ma owuyarba nku hɔn mbarimba, na hɔn mberantsɛ nwu afona ano wɔ ɔko mu.
22. Ma wɔntse osu nka wɔ hɔn efiefi mu, ber a edze dɔm bɛba hɔn do awerɛfir mu no; osiandɛ woefun mona dɛ wɔdze rekyer me, na woesuasua m'anamɔn mfir.
23. Naaso ɔwo, Ao EWURADZE, inyim hɔn apam a wɔpam mo do dze eboku me nyinara; mma mmfa hɔn emumuyɛ nnkyɛ hɔn, eso mma mmpepa hɔn bɔn mmfi w'enyi do: na mbom ma wombutuw hɔn wɔ w'enyim; enye hɔn ndzi wɔ w'ebufuw ber no mu.

## Tsir 19

1. Mbrɛ EWURADZE se nye yi, Kɔ kɔtɔ ɔwemfo ne dɛtse kɔɔpow bi, na fa ɔman mu mpanyimfo, na asɔfo no mu mpanyimfo no bi;
2. na si mu kɔ Hinom ba no bɔnsa a ɔwɔ ɔponkɛse Harsit n'ahɛnee no nkyɛn no, na bɔ nsɛm a mebɛka akyerɛ wo no dawur wɔ hɔ:, #2 Ahe 23.10; Jer 7.30-32; 32.34
3. na se dɛ, Juda ahemfo na hɔn a wɔtse Jerusalɛm, hom ntsie EWURADZE n'asɛm; mbrɛ dɔm EWURADZE, Israel Nyankopɔn no, ɔse nye yi, Hwɛ, medze mbusu mebɛba bea yi do a obiara a ɔbɛtse no, n'asomu bɛyɛ no gyengyenngyen.
4. Osiandɛ wɔadan me egya, na wɔayɛ bea yi ananabea, na wɔahyew eduhuam wɔ mu ama abosom afofor bi a wonnyim hɔn, hɔn na hɔn egyanom na Juda ahemfo; na wɔdze hɔn a wodzi bem hɔn bɔgyaa ahyɛ bea yi do ma;
5. na woesi Baal no nsorɔnsorɔmbea dɛ wɔbɛhyew hɔn mba wɔ gya mu dze abɔ ɔhyew afɔr ama Baal; dza mennhyɛɛ hɔn, eso mennkae, eso ɔmmbaa m'adwen mu:
6. dɛm ntsi, hwɛ, nda reba a, EWURADZE na ɔse, wɔnnkɛda ho afrɛ bea yi Tofet, anaa Hinom ba no bɔnsa bio, na mbom dɛ, Ekumii Bɔnsa.
7. Na mebɛma Juda na Jerusalɛm egyinatu ayɛ kwa wɔ bea yi do; na mebɛma wɔatotɔ afona ano wɔ hɔn atamfo enyim, na hɔn a wɔrohwehwɛ hɔn nkwa no nsamu: na medze hɔn efun mebɛma ɔsor nnoma na asaase mbowa ma woeedzi.
8. Na mebɛma kurow yi ayɛ amamfo, na asesardze; obiara a obotwa mu wɔ hɔ no, no ho bɔbow no na ɔabɔ nhwiroma wɔ ne yardɔm nyinara ntsi.
9. Na mebɛma woedzi hɔn mbabanyin nam, na hɔn mbabaa nam, na hɔn mu obiara bedzi ne nyɛnko ne nam, wɔ ntuae na ahokyer a hɔn atamfo na hɔn a wɔhwehwɛ hɔn nkwa no dze bɛkyer hɔn ho no ntsi.
10. Ɔno na ebɔbɔ kɔɔpow no wɔ mbarimba a wɔnye wo rokɔ no enyim,
JER.19.11, na ase hɔn dɛ, Mbrɛ dɔm EWURADZE se nye yi: Dɛmara so na mobɔbɔ ɔman yi na kurow yi, dɛ mbrɛ obi bɔ ɔwemfo ne sɛn a wonntum mma onndzi mu bio: na wobesie hɔn wɔ Tofet, ma ekodu dɛ siebea bi nnyi hɔ bio.
12. Mbrɛ medze bɛyɛ kurow yi na no mu atsefo nye yi, EWURADZE na ɔse, dɛ mebɛyɛ kurow yi dɛ Tofet:
13. na Jerusalɛm efiefi na Juda ahemfo efiefi a woegu ho fi no, bɛyɛ dɛ Tofet bea no, mekyerɛ adan nyinara a wɔahyehyew nduhuam wɔ n'etsifi ama ɔsor dɔm nyinara, na woehue ɔnom afɔr ama abosom afofor no so.
14. Nna Jeremia fii Tofet, mbrɛ EWURADZE somaa no ma ɔkɛhyɛɛ nkɔm wɔ hɔ no, bae; na obegyinaa EWURADZE ne fie abangua no do, na ɔkaa kyerɛɛ ɔman no nyinara dɛ:
15. Mbrɛ dɔm EWURADZE, Israel Nyankopɔn no se nye yi, Hwɛ, medze mbusu a maka egu kuropɔn yi ɔnye no nkurow nyinara do no, bɛba no do; osiandɛ wɔakye hɔn kɔn, dɛ worinntsie m'asɛm.

## Tsir 20

1. Afei ɔsɔfo Immer ba Pasur a ɔyɛ EWURADZE fie ɔsomfo otsitsir no, ɔtsee dɛ Jeremia rehyɛ yinom ho nkɔm.
2. Nna Pasur bɔɔ nkɔnhyɛnyi Jeremia, na ɔdze no too dua mu, wɔ Benjamin ɔponkɛse a odzi sor wɔ EWURADZE fie no mu.
3. Na ɔbaa dɛ adze kyee no, Pasur tuu Jeremia fii dua mu. Nna Jeremia see no dɛ, EWURADZE mmfrɛɛ wo dzin Pasur, na mbom Magor-misabib.
4. Na mbrɛ EWURADZE se nye yi, Hwɛ, mebɛma ayɛ ehudze ama wankasa woho na wo nsɛfo nyinara: na wɔbɔtotɔ hɔn atamfo afona ano, na w'enyiwa bohu: na medze Juda nyina bɛhyɛ Babilɔnhen nsa, na ɔbɔsoa hɔn akɔ ndɔmmum wɔ Babilɔn, na ɔdze afona ekuku hɔn.
5. Bio so medze kurow yi no mu ahonya nyina na n'enyadze nyina, na ne ndzɛmba a ɔsom bo nyina, mebɛma, nyew, medze Juda ahemfo akoradze nyinara mebɛhyɛ hɔn atamfo nsa, na wɔafa hɔn afo, na wɔafa, na wɔasoa akɔ Babilɔn.
6. Na ɔwo Pasur na hɔn a wɔtse wo fie nyinara bɔkɔ ndɔmmum: na ebɛba Babilɔn, na hɔ na ibowu, na hɔ na wobesie wo, ɔwo, na wo nsɛfo nyinara a ahyɛ nkɔntor akyerɛ hɔn no.
7. Ao EWURADZE, adaadaa me, na mennhu ekyir: wo ho yɛ dzen sen me, na edzi nyim. Mayɛ asereserewdze adzekyee nyina, obiara si me atwetwe.
8. Na mekasa ara apem a metsea mu; metsea mu dɛ, Akakabensɛm na ɔsɛɛ; osiandɛ wɔama EWURADZE n'asɛm adan me ahorbahyɛ na atwetwesi adzekyee nyina.
9. Na sɛ meka dɛ, Morommbɔ ne dzin, anaa merennkasa wɔ ne dzin mu bio a, nna ɔyɛ m'akoma mu dɛ ogya a ɔredzɛw a wɔatow mu wɔ me mbiew mu, na mahom do akyɛr na maberɛ, na munntum nngyina ano.
10. Na matse nyimpa pii hɔn huhuhuhu, ihu kɛse wɔ mbea nyina. Hom mpow no! Hom mma yɛmpow no! M'anyɛnkofo a menye hɔn kɔ ba no nyina, rohwɛ dɛ mobɔhwe ase a. Egyangyanbiara ndaadaa botum no, na yeedzi no do nyim, na yaatɔ hɛn wer wɔ no do.
11. Naaso EWURADZE wɔ me nkyɛn dɛ ɔkatakyi a no ho yɛ hu: dɛm ntsi m'ahohiahiafo befintsiw, na wonnkedzi nyim. Hɔn enyi bɔto kɛsenara, osiandɛ onnkesi hɔn yie. Mekyerɛ daa enyimguase a werɛ nnkefir ara da no.
12. Na dɔm EWURADZE, ɔwo a esɔ ɔtseneneenyi hwɛ, ihu akoma na adwen mu. Ma munhu w'awerdzi wɔ hɔn do; na ɔwo na maka m'asɛm akyerɛ wo.
13. Hom ntow ndwom mma EWURADZE, hom nyi EWURADZE ayɛw; na oeyi ohianyi ne kra efi emumuyɛfo nsamu.
14. Ndom nka da a wɔwoo me wɔ mu no! Da a me na woo me wɔ mu no dze, mma nhyira nnka no.
15. Ndom nka nyimpa a ɔdze amandzɛɛ brɛɛ m'egya, dɛ, Wɔawo ɔbabanyin ama wo; ma ɔmaa n'enyi gyee pii no.
16. Na wɔmma nyimpa no nyɛ dɛ nkurow a EWURADZE butuuw hɔn, na oennya tsema biara no: na wɔmma ɔntse osu anapa, na nkekamu ewiaber;
17. osiandɛ oennku me yafun mu; na nkyɛ me na aadan m'adakamona, na ne yafun aayɛ kuntuww daa.
18. Ɔyɛ dɛn na mifii yafun mu mifirii, dɛ murubohu ɔberɛ na awerɛhow, na medzi me nda enyito mu?

## Tsir 21

1. Asɛm a ofi EWURADZE hɔ baa Jeremia nkyɛn, ber a ɔhen Zedekia somaa Malkija ba Pasur, na ɔsɔfo Maaseia ba Zefania wɔ ne nkyɛn dɛ,
JER.21.2, Meserɛ wo, bisa EWURADZE hɔ ma hɛn; na Babilɔnhen Nebukadenezar nye hɛn ridzi ako: egyangyanbiara EWURADZE nye hɛn bedzi no dɛ mbrɛ n'anwanwa ndwuma no nyina tse, ma oeefi hɛn do afow akɔ.
3. Nna Jeremia see hɔn dɛ, Dɛm na hom nkɛka nkyerɛ Zedekia:
4. Mbrɛ EWURADZE, Israel Nyankopɔn no, ɔse nye yi, Hwɛ, mebɛdan hom nsamu akodze a hom dze nye Babilɔnhen na Kaldeafo a woebotua hom roko, wɔ afasu ekyir no, na mobɔboa hɔn ano aba kurow yi ne finimfin.
5. Na emi mankasa medze nsa a atsen na basa a ɔyɛ dzen, mekyerɛ ebufuw, na ebufuhyew, na enyiber kɛse menye hom bɔko.
6. Na mobɔbɔ kurow yi mu atsefo, nyimpa na mbowa nyina: na ɔyardɔm kɛse bɛma woewuwu.
7. Na n'ekyir no, EWURADZE na ɔse, mibeyi Judahen Zedekia, na no nkowaa, na ɔman no, na hɔn a wɔaka kurow yi mu a woefi ɔyardɔm, na afona, na ɔkɔm mu no mahyɛ Babilɔnhen Nebukadenezar nsa, na hɔn atamfo nsa, na ɔdze afona anomu ekuku hɔn; ɔrennkam hɔn do, eso ɔrenntse mma hɔn, na onnhu hɔn mbɔbɔr.
8. Na ka kyerɛ ɔman yi dɛ, Mbrɛ EWURADZE se nye yi: Hwɛ, medze nkwa no kwan na owu no kwan misi hom enyim.
9. Nyia ɔbɛtsena kurow yi mu no, obowu afona, na ɔkɔm, na ɔyardɔm ano: na nyia obefir edzi na ɔakɔtɔ Kaldeafo a woetwa hom ho mu no, ɔbɛtsena ase, na no nkwa bɛyɛ afonam ama no.
10. Na medze m'enyim mesi kurow yi do wɔ mbusu ntsi, na nnyɛ papa ntsi bi a, EWURADZE na ɔse: wɔdze bɛhyɛ Babilɔnhen ne nsa, na ɔdze ogya ahyew no.
11. Na Judahen ne fie ho dze, hom ntsie EWURADZE n'asɛm no:
12. David fifo e, mbrɛ EWURADZE se nye yi, Hom mbu atsɛn anapa, na hom ngye dza wɔafa no afo no mfi ɔhyɛdofo no ne nsamu amma m'ebufuhyew eemmfir edzi dɛ ogya, na ɔaannhyew mbrɛ obi nntum nndum no, wɔ hom nyɛe no mbusu ntsi.
13. Hwɛ, menye wo enya, ɔwo a etse bɔnsa mu e, na asaase tɛtɛr mu botan do e, EWURADZE na ɔse; hom a hom ka dɛ, Woana botum esian aba hɛn do? Anaa woana na ɔbɛba hɛn tsenabea ha?
14. Mebɛtsea hom dɛ mbrɛ hom ndzeyɛɛ no nsowee tse, EWURADZE na ɔse: na mobɔsɔ gya wɔ no kwaa mu ma ɔahyew dza ɔabɔ no ho aprɔw nyinara.

## Tsir 22

1. Mbrɛ EWURADZE kae nye yi: Sian kɔ Judahen fie, na kɛka asɛm yi wɔ hɔ,
JER.22.2, na se dɛ, Tsie EWURADZE n'asɛm, Judahen a etse Juda akɔngua do, ɔwo, na wo nkowaa, na wo man a wodua aponkɛse yi mu ba mu no.
3. Mbrɛ EWURADZE se nye yi: Hom nyɛ atsɛmbu na ndzeyɛtsenenee, na hom ngye dza wɔafa no afo no mfi ɔhyɛdofo no nsamu: na mma hom nnyɛ ɔhɔho, egyanka, anaa okunafo no bɔn, anaa wonndzi hɔn do etsiɔdzensɛm, eso mma hom nnka bɔgya a odzi bem nngu bea yi do.
4. Na sɛ hom yɛ adze yi ara ampa a, ɔno na ahemfo a wɔtsetse David akɔngua do no wobodua ofi yi n'aponkɛse no mu ahɛn mu, wɔtsenatsena ntseaseanam mu na mpɔnkɔ do, ɔno, na no nkowaa, na ne man.
5. Na sɛ hom enntsie nsɛm yinom dze a, meka moho ntam, EWURADZE na ɔse, dɛ ofi yi bɛdan ofitɔw.
6. Na mbrɛ EWURADZE ka wɔ Judahen ne fi ho nye yi: Ɔwo yɛ dɛ Gilead ma me, na Lebanon ne tsir: naaso ampaara dɛ mebɛyɛ wo sar, na nkurow a wɔnntsena do.
7. Na mibesiesie asɛɛfo etsia wo, obiara dze n'akondadze: na wɔbɔtotow wo nkyindur papa no, na wɔatow egu gya mu.
8. Na amanaman pii botwa mu wɔ kurow yi ho, dɛ, Ɔyɛ dɛn ntsi na EWURADZE ayɛ kurow kɛse yi dɛm yi?
9. Ɔno na wobobua dɛ, Osiandɛ wɔdaan EWURADZE hɔn Nyankopɔn n'ahyɛmu no gyae, na wɔkotowee maa abosom afofor, na wɔsoom hɔn.
10. Mma hom nnsu mma owufo no, eso mma hom nngyam no: na mbom hom nsu osu wen mma nyia ɔrokɔ no; na ɔrennsan bio, eso orunnhu asaase a wɔwoo no do no.
11. Na mbrɛ EWURADZE ka wɔ Judahen Josia ne ba Sallum a odzii hen wɔ n'egya Josia ananmu a ofii bea yi do kɔree no nye yi: Ɔrennsan nnkɔ ara bio;
12. na bea a wɔafa no ndɔmmum kɔ do no, hɔ ara na obowu, na orunnhu asaase yi bio.
13. Ndom nka nyia ɔdze ɔbrakyew si ne dan, na ɔdze ntɛnkyew tow ne mpia; nyia ɔma ne nyɛnko yɛ edwuma kwa ma no, na ɔmmfa n'apaafobɔdze mma no;
14. nyia ɔka dɛ, Mibesi ofi yantamm na mpia atɛtɛr ama moho, na otwitwa no ntokura; na wɔdze nkyindur sɛw enyi, na wɔka mu edur memen.
15. Aso eyɛ ɔhen, osiandɛ ereper akyerɛ woho wɔ nkyindur mu ntsi? Ana w'egya oenndzidzi na ɔannom, na ɔannyɛ atsɛmbu na pɛrpɛr adze? Nna osii no yie.
16. Odzii ɔbɔbɔfo na ohianyi asɛm maa no; nna osii yie. Ana nnyɛ mo ho nyimdzee nye yi bi? EWURADZE na ɔse.
17. Naaso w'enyiwa na w'akoma nnyi hɔ mma hwee, dɛ ebɛper enya mfaso bɔn, na ebɛka bɔgya a odzi bem egu, na dɛ ebɛyɛ nhyɛdo, na etsiɔdzen nko ara.
18. Dɛm ntsi mbrɛ EWURADZE se wɔ Judahen Josia ne ba Jehoiakim ho nye yi: Wonnkegyam no dɛ, Ao mo nua! Anaadɛ, Ao akyerɛbaa! Wonnkegyam no dɛ, Ao owura! Anaadɛ, Ao onyimnyamfo!
19. Wobesie no asoaso sie, dɛ wobotwuw no adze akɔtow no akyen Jerusalɛm aponkɛse ekyir noho.
20. Fow kɔ Lebanon, kɛtsea mu; na ma wo ndze do wɔ Bashan: na fi Abarim tsea mu; osiandɛ wɔasɛɛ w'adɔfo nyinara.
21. Mekasaa mekyerɛɛ wo wɔ w'eyiedzi mu; naaso esee dɛ, Mirinntsie. Wo suban ara nye no ofitsi wo mbofrabermu, dɛ irinntsie me ndze.
22. Aahow bɛnyɛn wo nguanhwɛfo nyinara, na w'adɔfo bɔkɔ ndɔmmum: ɔno na w'enyi bɔto na w'enyim egu ase ara ampa wɔ w'emumuyɛ nyinara ntsi.
23. Ao ɔwo a etse Lebanon, a ayɛ wo berɛbuw wɔ nkyindur do, mbrɛ ibodua ayɛ mbɔbɔr kɛse, ber a ngyam bɛba wo do a, yaw a ɔtse dɛ ɔbaa a ɔroko awoo ne dze!
24. Metse ase yi, EWURADZE na ɔse, sɛ Judahen Jehoiakim ba Konia yɛ nsɔwano pɛtsea hyɛ me nsa nyimfa mpo a, nkyɛ mobɔhɔr wo efi hɔ;, #2 Ahe 24.8-15; 2 Mbe 36.9
25. na medze wo ahyɛ hɔn a wɔhwehwɛ wo nkwa, na hɔn a isuro hɔn no nsa, mekyerɛ Babilɔnhen Nebukadenezar nsa, na Kaldeafo nsa.
26. Na mubotu ɔwo, ɔnye wo na a ɔwoo wo makɔ asaase bi a wɔannwo hom wɔ do; na hɔ na hom bowuwu.
27. Na asaase a hɔn kra fe dɛ ɔsan ba do no dze, wɔrennsan mmba hɔ bio.
28. Aso barimba Konia yi yɛ senaba bobɔe a wommbu no bi? Aso ɔyɛ senaba a enyi nnsɔ no? Ɔyɛ dɛn ntsi na wɔatow ɔno na n'asefo akyen, woetu hɔn ekogu asaase a wonnyim hɔ do yi?
29. Asaase e, asaase, asaase, tsie EWURADZE n'asɛm.
30. Mbrɛ EWURADZE se nye yi, Hom nkyerɛw wɔ barimba yi ho dɛ ɔkwawee, ɔbarimba a onnkedzi yie wɔ ne nda mu: na n'asefo mu obiara a ɔbɛtsena David akɔngua do, na oedzi panyin wɔ Juda do no nnkedzi yie.

## Tsir 23

1. Ndom nka nguanhwɛfo a wɔsɛɛ m'edzidzibea do nguan na wɔbɔ hɔn petse no! EWURADZE na ɔse.
2. Dɛm ntsi mbrɛ EWURADZE, Israel Nyankopɔn no, ka dze tsia nguanhwɛfo a wɔnyɛn me man no nye yi: Hom abɔ mo nguankuw apetse, na hom apam hɔn, na hom annsera hɔn; hwɛ, medze hom ndzeyɛɛ no mbusu mebɛba abɛsera hom, EWURADZE na ɔse.
3. Na emi mara mobɔboa mo nguankuw nkaa no ano mefi asaase nyina a mapam hɔn makɔ hɔ no do, na medze hɔn aba hɔn nguamban mu bio; na wɔawowo na wɔadɔr.
4. Na mibesisi hɔn do nguanhwɛfo a wɔbɛnyɛn hɔn; na worunnsuro bio, eso wɔrommbɔ hu, eso hɔn mu obiara rennka, EWURADZE na ɔse.
5. Hwɛ, nda reba a, EWURADZE na ɔse, mebɛma Odubaa tsenenee bi do mama David, na obedzi hen dɛ ɔhen a ɔyɛ enyansadze, na ɔayɛ atsɛmbu na pɛrpɛr wɔ asaase no do.
6. Ne nda no mu na wɔbɛgye Juda nkwa, na Israel atsena ase dwudwoodwo na iyi nye dzin a wɔdze bɛfrɛ no; EWURADZE hɛn tsenenee.
7. Dɛm ntsi, hwɛ, nda reba a, EWURADZE na ɔse, wɔrennse bio dɛ, Dɛ EWURADZE a oyii Israelmba fii Egypt asaase do tse ase yi;
8. na mbom, dɛ, Dɛ EWURADZE a okeyii Israel fi asefo fii kwaamu afamu mbew do bae no tse ase yi; na wɔbɛtsena hɔnankasa hɔn asaase do.
9. Na nkɔnhyɛfo no ho dze: M'akoma a ɔda mo mu ebubu, me mbiew nyinara him biribiriw; mayɛ dɛ ɔsabofo, na dɛ nyimpa a nsa etum no; wɔ EWURADZE ntsi, na ne nsɛm krɔnkrɔn ntsi.
10. Na awartofo ayɛ asaase no ma; na mpaamba ntsi, asaase no dzi awerɛhow; sar do edzidzibea akyenkyen; na hɔn anamɔnkwan yɛ mbusu, na hɔn mbɔdzen so nntsen.
11. Na nkɔnhyɛnyi na ɔsɔfo nyina ho ekum; nyew, me fie mpo, mehu hɔn emumuyɛ, EWURADZE na ɔse.
12. Dɛm ntsi hɔn kwan bɛyɛ hɔn dɛ mbea a ɔyɛ tortor wɔ sum mu: wɔbɔtwe hɔn akɔ ma wɔakɔhwehwe ase wɔ mu: na medze mbusu mebɛba hɔn do, mekyerɛ hɔn asotwe afe no, EWURADZE na ɔse.
13. Na mehu nkwaseasɛm wɔ Samaria nkɔnhyɛfo no mu; wɔdze Baal hyɛɛ nkɔm na wɔmaa me man Israel fomee.
14. Jerusalɛm nkɔnhyɛfo no mu so, mehu dza ɔyɛ hu mbordo bi; wɔto awar, na wɔnantsew ator mu, na wɔhyɛ emumuyɛfo nsa dzen, amma obiara emmfi n'emumuyɛ mu annsan: hɔn nyinara ayɛ me dɛ Sodom, na hɔn mu hɔn a wɔtse hɔ no ayɛ dɛ Gomora.
15. Dɛm ntsi mbrɛ dɔm EWURADZE se wɔ nkɔnhyɛfo no ho nye yi: Medze ɔbɔwen bɛnyɛn hɔn, na mama wɔanom ewudur nsu: na ahokum fi Jerusalɛm nkɔnhyɛfo no nkyɛn akɔ asaase no nyina do.
16. Mbrɛ dɔm EWURADZE se nye yi, Mma hom nntsie nkɔnhyɛfo no a wɔhyɛ hom nkɔm no hɔn nsɛm no; wɔkyerɛkyerɛ hom adze huhuw: hɔnankasa hɔn akoma enyido adzehu na wɔka, na ommfi EWURADZE anomu.
17. Wɔka daa kyerɛ hɔn a wommbu me bi dɛ, EWURADZE na ɔse, Hom benya asomdwee; na obiara a ɔnantsew noara n'akoma ne ntsintsiman mu no so wɔse no dɛ, Mbusu bi nnkɛba hom do.
18. Na woana na oegyina EWURADZE n'egyinamu, ama oeehu na ɔaatse n'asɛm? Woana na woetsie n'asɛm, ama wɔaapaa mu aka?
19. Hwɛ, EWURADZE n'ehum, mekyerɛ n'ebufuhyew no, efir edzi, nyew, ekyinehyia ehum a ɔbɔbɔ ebesi emumuyɛfo etsifi a.
20. EWURADZE n'ebufuw rennsan n'ekyir, ma ekodu dɛ obowie na ɔayɛ dza ɔahyehyɛ wɔ n'akoma mu nyina: nda a odzi ekyir no mu na hom bɛtse ase kofee.
21. Nnyɛ emi mosomaa nkɔnhyɛfo no, naaso wotuu mbirika: emi mankasa annkyerɛ hɔn, naaso wɔhyɛɛ nkɔm.
22. Na sɛ wogyinaa m'egyinatu mu a, nkyɛ wɔmaa me man tsiee me nsɛm, na wɔsaan hɔn fii hɔn kwan bɔn na hɔn ndzeyɛɛ bɔn no ho.
23. Aso meyɛ Nyankopɔn a ɔbɛn, EWURADZE na ɔse, na nnyɛ Nyankopɔn a ɔwɔ ekyirekyir?
24. Aso obi botum ehuntsa noho wɔ huntsabea bi a emi murunnhu no? EWURADZE na ɔse. Ana mennhyɛ ɔsor na asaase ma? EWURADZE na ɔse.
25. Matse dza nkɔnhyɛfo a wɔhyɛ ator nkɔm wɔ me dzin mu aka, dɛ, Maso daa, maso daa.
26. Ɔnkyɛr nkodu dabɛn ara na iyi bɔko nkɔnhyɛfo a wɔhyɛ ator nkɔm no akoma mu; nkɔnhyɛfo a wɔhyɛ hɔnankasa hɔn akoma mu ndaadaa nkɔm no a?
27. Wɔdwen dɛ wɔbɛma me man werɛ efir me dzin wɔ hɔn adaaso a hɔn mu nyimpa biara ka kyerɛ ne nyɛnko no ntsi, dɛ mbrɛ hɔn egyanom werɛ fiir me dzin wɔ Baal ntsi no.
28. Nkɔnhyɛnyi a ɔwɔ adaaso bi, ma ɔnka n'adaaso; na nyia ɔwɔ m'asɛm, ma ɔnka m'asɛm nokwar mu. Ebɛn na ntsɛw nye ewifua wɔ yɛ? EWURADZE na ɔse.
29. Ana m'asɛm nntse dɛ ogya? EWURADZE na ɔse; na dɛ hamɛr a opuepue ɔbotan mu esinesin?
30. Dɛm ntsi hwɛ, menye nkɔnhyɛfo no enya, EWURADZE na ɔse, hɔn a wowiawia m'asɛm wɔ hɔn nsɛfo nkyɛn no.
31. Hwɛ, EWURADZE na ɔse, menye nkɔnhyɛfo a wɔdze hɔn tɛkyerɛma ka dɛ, Ɔno na ɔse, no enya.
32. Hwɛ, menye hɔn a wɔhyɛ ator adaa ho nkɔm no enya, EWURADZE na ɔse, na wɔkeka kyerɛ, na wɔdze hɔn atorsɛm na hɔn ntuw hun ma me man wɔfom: naaso mannsoma hɔn, eso mannhyɛ hɔn; eso wɔrennyɛ mfaso bi mma ɔman yi koraa, EWURADZE na ɔse.
33. Na sɛ ɔman yi, anaa nkɔnhyɛnyi no, anaa ɔsɔfo bi bisa wo dɛ, EWURADZE adzesoa nye bɛn a? Ɔno se hɔn dɛ, Adzesoa bɛn a? Mobɔtow hom egu, EWURADZE na ɔse.
34. Na nkɔnhyɛnyi, na ɔsɔfo, na ɔman a wɔbɛka dɛ, EWURADZE n'adzesoa no, dze, mebɛtsea nyimpa no na ne fi mpo.
35. Mbrɛ hom mu obiara nka nkyerɛ ne nyɛnko, na obiara nka nkyerɛ no nua nye yi, Ebɛnadze na EWURADZE ebua? Na, ebɛn asɛm na EWURADZE aka?
36. Na EWURADZE adzesoa no dze, mma hom mmbɔ dzin bio, na obiara noara n'asɛm bɛdan no adzesoa; osiandɛ hom esi tseasefo Nyankopɔn, dɔm EWURADZE, hɛn Nyankopɔn no ne nsɛm tsir adze.
37. Dɛm na hom nse nkɔnhyɛnyi no, Ebɛn na EWURADZE dze ebua wo? Asɛm bɛn na EWURADZE aka?
38. Na sɛ hom se dɛ, EWURADZE n'adzesoa a; dɛm ntsi mbrɛ EWURADZE se nye yi: Osiandɛ hom ka asɛm yi, dɛ, EWURADZE n'adzesoa, na emi na masoma wɔ hom nkyɛn, dɛ, Mma hom nnka dɛ, EWURADZE n'adzesoa;
39. dɛm ntsi, hwɛ, mo werɛ befir hom korakora, na matow hom na kurow a medze maa hom na hom egyanom no efi m'enyim akyen:
40. na medze daa ahorohoraa, na daa enyito a werɛ nnkefir da, mebɛba hom do.

## Tsir 24

1. EWURADZE dze kyerɛɛ me, na, hwɛ, adɔmba nkɛntsɛn sisi EWURADZE n'asɔrdan enyim; ofitsi ber a Babilɔnhen Nebukadenezar nyaa Judahen Jehoiakim ne ba Jekonia, na Juda mbapɔmba na edwimfo, na atomfo fii Jerusalɛm, na ɔdze hɔn kɔr Babilɔn ndɔmmum ekyir no.
2. Kɛntsɛn kor mu wɔ adɔmba a oye dɛ biribi, dɛ adɔmba a oedzi kan aber: na kɛntsɛn kor no so mu wɔ adɔmba a omuo dɛ biribi a wodzi a ɔnnyɛ yie, omuo dodow.
3. Nna EWURADZE see me dɛ, Jeremia, ihu ebɛn? Na mesee dɛ, Adɔmba a; adɔmba papa no, oye dodow; na dza omuo no, omuo dodow ma wodzi a ɔnnyɛ, omuo koraa.
4. Na EWURADZE n'asɛm baa me nkyɛn, dɛ,
JER.24.5, Mbrɛ EWURADZE Israel Nyankopɔn no se nye yi; Mbrɛ adɔmba papa yi tse no, dɛmara so na mubobu Juda ndɔmmumfo a memaa wofii bea yi do kɔr Kaldeafo asaase no do no bi, mama hɔn yie.
6. Na medze m'enyi mibesi hɔn do wɔ yie ntsi, na medze hɔn aba asaase yi do bio: na medze hɔn mibesisi hɔ, na murunndwuruw hɔn; na mebɛtsɛw hɔn, na murunntutu hɔn.
7. Na mebɛma hɔn akoma ma wɔdze ehu me, dɛ emi nye EWURADZE: na wɔbɛyɛ me man, na mayɛ hɔn Nyankopɔn: na wɔdze hɔn akoma nyina bɛsan aba me nkyɛn.
8. Na dɛ mbrɛ adɔmba a omuo a wodzi a ɔnnyɛ tse no, womuo dodow; ampaara mbrɛ EWURADZE se nye yi, Dɛmara na mibeyi Judahen Jedekia, na ne mbapɔmba, na Jerusalɛm nkaa a wɔaka asaase no do, na hɔn a wɔtse Egypt asaase do mama:
9. mpo mibeyi hɔn mama ma wɔatow hɔn edzi akɔnaaba wɔ asaase do nhenman nyina mu ayɛ hɔn mbusu; ma wɔayɛ ahorohoraa na kasabɛbu, asesardze na ndom, wɔ mbeambea nyina a mebɛpam hɔn makɔ nyinara.
10. Na mobɔsoma afona, na ɔkɔm, na ɔyardɔm wɔ hɔn mu, ma ekesi dɛ wɔbɛsa koraa wɔ asaase a medze maa hɔn na hɔn egyanom no do.

## Tsir 25

1. Asɛm a ɔbaa Jeremia hɔ wɔ Juda man nyina ho wɔ Josia ba Jehoiakim n'afe a otsia anan no mu; ɔnoara nye Babilɔnhen Nebukadenezar n'afe a odzi kan no;, #2 Ahe 24.1; 2 Mbe 36.5-7; Dan 1.1
2. ɔno na nkɔnhyɛnyi Jeremia kasaa kyerɛɛ Juda man no nyina na Jerusalɛm atsefo nyinara, dɛ,
JER.25.3, Ofi Ammon ba Josia, Judahen no, n'afe a otsia duebiasa no mu, dze bodu ndɛ, mfe eduonu ebiasa nye yi, na EWURADZE n'asɛm aba mo do, na makasa makyerɛ hom, morosoɛr ahema na merekasa; na mbom hom enntsie.
4. Na EWURADZE asoma no nkowaa nkɔnhyɛfo no nyina wɔ hom nkyɛn, ɔsoɛr ahema na ɔsoma hɔn, na hom enntsie, eso hom ammbrɛ hom aso adze,
JER.25.5, wɔreka dɛ, Hom nsensan mfifi hom mu obiara no kwan bɔn do, na hom ndzeyɛɛ bɔn no mu, na hom ntsena asaase a EWURADZE dze ama hom na hom egyanom, ofir tsetse kesi daapem no do mpo:
6. na mma hom nnkedzi abosom afofor ekyir nnkɔsom hɔn, na wɔnnsɔr hɔn, na hom mmfa hom nsaano edwuma nnyi me ebufuw; na mennkɛyɛ hom bɔn bi.
7. Naaso hom enntsie me, EWURADZE na ɔse; ama hom dze hom nsaano edwuma eeyi me ebufuw ayɛ homara homho bɔn.
8. Dɛm ntsi mbrɛ dɔm EWURADZE se nye yi: Osiandɛ hom enntsie me nsɛm ntsi,
JER.25.9, hwɛ, mobɔsoma ma wɔakɛfa kwaamu afamu mbusua nyina, EWURADZE na ɔse, na masoma hɔn akɛma Babilɔnhen Nebukadenezar, m'akowaa no, na medze hɔn maba asaase yi, na no mu atsefo nyina do, na amanaman a wɔabɔ ho aprɔw nyina do, na masɛɛ hɔn huntuhuntu, na mama wɔadan ahobowdze, na asesardze, na daa amamfo.
10. Bio so mibeyi ehurusi ndze na enyigye ndze, ayeforkun ndze, na ayefor ndze, ewuyambo nka, na kandzea ne kan mefi hɔn mu., #Jer 7.34; 16.9; Nyi 18.22
11. Na asaase yi nyina bɛyɛ amamfo na ahobowdze; na amanaman yi bɔsom Babilɔnhen mfe eduosuon.
12. Na ɔbɛba dɛ sɛ mfe eduosuon no wie so a, mebɛtsea Babilɔnhen na ɔman no, EWURADZE na ɔse, wɔ hɔn emumuyɛ ntsi, na Kaldeafo asaase no; na mebɛyɛ no amamfo afebɔɔ.
13. Na mebɛma me nsɛm a maka etsia asaase no nyina aba mu, mekyerɛ dza wɔakyerɛw no buukuu yi mu no nyina a Jeremia ahyɛ ho nkɔm etsia amanaman nyina no.
14. Na amanaman pii na ahemfo akɛse dze hɔn bɔsom hɔnho, mekyerɛ hɔnara a: na mebɛhyɛ hɔn dɛ mbrɛ hɔn ndzeyɛɛ na hɔn nsaano edwuma tse.
15. Na mbrɛ EWURADZE, Israel Nyankopɔn se me nye yi: Gye ebufuw yi ne nsa kɔɔpow no wɔ me nsamu, na ma amanaman nyina a morosoma wo hɔn nkyɛn no wɔnnom.
16. Na wɔbɔnom, na wɔato ntentan, na woegyingyim, osian afona a mobɔsoma no aba hɔn mu no ntsi.
17. Nna megyee kɔɔpow no wɔ EWURADZE nsamu, na memaa amanaman a EWURADZE somaa me hɔn nkyɛn no nyina nomee:
18. mekyerɛ, Jerusalɛm, na Juda nkurow, na n'ahemfo, na ne mbapɔmba, na wɔaayɛ amamfo ahobowdze, asesardze, na ndom, dɛ mbrɛ ɔtse, ndɛ yi.
19. Egypthen Farao, na no nkowaa, na ne mbapɔmba, na ne man nyinara;
20. na amamforafo nyinara na Uz asaase do ahemfo nyina, na Filistiafo asaase do ahemfo nyina; na Ashkelon, na Gaza, na Ekron, na Ashdod nkaa no;
21. Edom, na Moab, na Ammonmba no;
22. na Taere ahemfo nyina, na Zidon ahemfo nyina, na nsupruw a ɔwɔ po no egya no do ahemfo;
23. Dedan, na Tema na Buz, na hɔn a woetwitwa ntakuwa nyina;
24. na Arabia ahemfo nyina, na aforaforafo a wɔtse sar do no hɔn ahemfo nyina;
25. na Zimri ahemfo nyina na Elam ahemfo nyina, na Media ahemfo nyina;
26. na kwaamu afamu ahemfo nyina, hɔn a wɔbɛn na hɔn a wɔwɔ ekyirekyir, wɔnye hɔnho nkorkor, na wiadze nhenman horow a wɔwɔ asaase enyi nyina; na Sesakhen bedzi hɔn ekyir anom.
27. Na ka kyerɛ hɔn dɛ, Mbrɛ dɔm EWURADZE, Israel Nyankopɔn no se nye yi: Hom nnom, na hom mbobow, na hom mpuw ngu, na hom nhwehwe ase, na mma hom nnsoɛr bio, wɔ afona a morosoma aba hom mu no ntsi.
28. Na sɛ ɔba dɛ wɔpow dɛ wɔgye kɔɔpow no wɔ wo nsamu nom a, ɔnodze ka kyerɛ hɔn dɛ, Mbrɛ dɔm EWURADZE se nye yi: Ɔnom ara na hom bɔnom.
29. Na, hwɛ, kurow a wɔdze me dzin ato no na mefitsi ase morobɔ no mbusu yi, na aso hom dze hom bɛfa hom ho edzi koraa? Hom remmfa hom ho nndzi: osiandɛ mebɛfrɛ afona maba asaase do atsefo nyina do: dɔm EWURADZE na ɔse.
30. Dɛm ntsi hyɛ nsɛm yinom nyina ho nkɔm tsia hɔn, na se hɔn dɛ, EWURADZE befi sor bɔpɔw, na oefi no krɔnkrɔn tsenabea no do abɔ ne ndze mu; ɔbɔpɔw ɔdzendo wɔ no nguamban do; ɔbɛtseatsea mu dɛ wenyinaba wɔwfo wɔ asaase do mba nyina do.
31. Dede bi bokodu asaase ano noho mpo; na EWURADZE nye amanaman enya ɔham, ɔnye adasa nyina enya atsɛn; na emumuyɛfo dze, obeyi hɔn ama afona, EWURADZE na ɔse.
32. Mbrɛ dɔm EWURADZE se nye yi, Hwɛ mbusu retserɛw ba obefi ɔman do akɔ ɔman do, na ehum kɛse etu efi asaase etsiwa mu noho.
33. Na da no EWURADZE n'atɔfoe bɛdeda hɔ fi asaase ne tsir ekesi asaase ne tsir kor do: worinngyam hɔn, eso wɔrommboaboa hɔn ano, eso worinnsie hɔn; wɔbɛyɛ dɛ efikyir egugu asaase enyi.
34. Nguanhwɛfo e, hom mbɔ mbubuw na hom nkekamu ɛ; na hom nguankuw mu etsitsir, hom nyankanyankam nso mu: na hom okum nda no enya edu; na mobɔbobɔ hom posoposo, na hom abobɔ famu dɛ kuraba a ɔyɛ fɛw.
35. Na nguanhwɛfo no nnkenya kwan eguan, eso nguankuw mu etsitsir no nnkefi nsa.
36. Tsie nguanhwɛfo no hɔn su ne ndze bi, na nguankuw mu etsitsir mbubuwbɔ! Osiandɛ EWURADZE asɛɛ hɔn edzidzibea.
37. Na suro ekitsa asomdwee nguamban no ɔnam EWURADZE n'ebufuhyew ntsi.
38. Ɔadan ne dabew egya, dɛ ogyata: na hɔn asaase adan ahobowdze wɔ nhyɛdo afona no ne hyeehyew, na n'ebufuhyew ntsi.

## Tsir 26

1. Josia ba Jehoiakim, Judahen no, n'ahendzi ahyɛse no, na asɛm yi fii EWURADZE nkyɛn bae, dɛ
2. Mbrɛ EWURADZE se nye yi: Kegyina EWURADZE fie abanguado, na Juda nkurow nyinara a wɔba bɔsɔr EWURADZE fie no, ka nsɛm a mehyɛ wo dɛ ka kyerɛ hɔn no nyinara kyerɛ hɔn; mma mmfa asɛm biara nnsuma ekyir.
3. Annyɛ a wobetsie, na hɔn mu nyimpa biara adan efi n'akwan bɔn no mu; ma meenu moho wɔ mbusu a mesua me tsirmu dɛ medze mobɔbɔ hɔn wɔ hɔn ndzeyɛɛ bɔn ntsi no ho.
4. Na ka kyerɛ hɔn dɛ, Mbrɛ EWURADZE se nye yi: Sɛ hom enntsie me, dɛ hom bedzi me mbra a medze esi m'enyim no do,
JER.26.5, dɛ hom betsie mo nkowaa nkɔnhyɛfo a mosoma hɔn hom nkyɛn a, mosoɛr ahema mpo na mosoma hɔn, na hom enntsie me nsɛm a;
6. ɔnodze mebɛyɛ ofi yi dɛ Siloh, na mayɛ kurow yi ndom ama asaase do amanaman nyina.
7. Na asɔfo na nkɔnhyɛfo na ɔman no nyina tsee dɛ Jeremia reka nsɛm yi wɔ EWURADZE fie.
8. Na ɔbaa dɛ Jeremia wiee dza EWURADZE hyɛɛ no dɛ ɔnka nkyerɛ ɔman na asɔfo no, na nkɔnhyɛfo no, na ɔman no nyina suoo no mu, dɛ, Owu ara na obowu.
9. Ebɛn ntsi na edze EWURADZE dzin ahyɛ nkɔm, dɛ, Ofi yi bɛyɛ dɛ Siloh na kurow yi ayɛ ekurofo a obi nntsena do? Na ɔman no nyinara behyiaa Jeremia nkyɛn wɔ EWURADZE fie.
10. Na Juda mbapɔmba tsee ndzɛmba yinom no, wofii ahemfie fowee baa EWURADZE fie ɔponkɛse fofor no ano.
11. Nna asɔfo no na nkɔnhyɛfo no kasaa kyerɛɛ mbapɔmba na ɔman no nyina, dɛ, Ɔbarimba yi sɛ owu; osiandɛ ɔahyɛ nkɔm etsia kurow yi, dɛ mbrɛ hom aso atse yi.
12. Nna Jeremia kasaa kyerɛɛ mbapɔmba nyinara na ɔman no nyinara, dɛ, EWURADZE na ɔsomaa me dɛ membɛhyɛ asɛm a hom atse yi nyina ho nkɔm ntsia ofi yi na kurow yi.
13. Dɛm ntsi afei hom nyeyɛ hom akwan na hom nyɛe yie, na hom ntsie EWURADZE hom Nyankopɔn ne ndze; na EWURADZE bonu noho wɔ mbusu a ɔaka etsia hom no ho.
14. Na emi dze, hwɛ, mowɔ hom nsamu; hom nyɛ me dɛ mbrɛ oye na ɔtsen wɔ hom enyi do.
15. Ohu ara na hom nhu no ampa dɛ, sɛ hom ku me a, hom dze bɔgya a odzi bem bɛba homankasa, na kurow yi, na no mu atsefo nyina do: na nokwar mu ara, EWURADZE na ɔasoma me hom nkyɛn dɛ membɛka nsɛm yi nyina wɔ hom asomu.
16. Nna mbapɔmba na ɔman no nyina kaa kyerɛɛ asɔfo na nkɔnhyɛfo no dɛ: Ɔbarimba yi nnsɛ wu; osiandɛ EWURADZE hɛn Nyankopɔn dzin mu na ɔakasa akyerɛ hɛn.
17. Na binom fi asaase no do mpanyimfo no mu soɛree na wɔkaa kyerɛɛ ɔman baguafo no, dɛ,
JER.26.18, Moresɛtnyi Mikaia hyɛɛ nkɔm wɔ Judahen Hezekia ne nda mu; na ɔkaa kyerɛɛ Judaman no nyina dɛ, Mbrɛ dɔm EWURADZE se nye yi: Wobofuntum Zion dɛ mfuwa, na Jerusalɛm adan ekurofo na ofi no ne bepɔw no ayɛ dɛ kwaa mu nsorɔnsorɔmbea.
19. Aso Judahen Hezekia na Judafo nyina kum no? Ana nnyɛ EWURADZE na osuroo no, na ɔdze nkotoserɛ bisaa EWURADZE n'enyimpa, na EWURADZE so nuu noho wɔ mbusu a ɔkae tsiaa hɔn no ho. Dɛm na yɛdze bɔbɔ mbusu kɛse etsia hɛnankasa hɛn akra.
20. Na ɔbarimba bi so wɔ hɔ a ɔhyɛɛ nkɔm wɔ EWURADZE dzin mu, Semaia a ofi Kiriat-jearim no ne ba Uria; na ɔhyɛɛ nkɔm tsiaa kurow yi na asaase yi, dɛ mbrɛ Jeremia ne nsɛm nyina tse:
21. na ɔhen Jehoiakim, na ne mbarimba akatakyi nyinara, na mbapɔmba nyinara, wɔtsee ne nsɛm no, ɔhen no hwehwɛɛ dɛ oku no; na Uria tsee no, osuroi, na oguanee, na ɔkɔr Egypt:
22. na ɔhen Jehoiakim somaa mbarimba bi kɔr Egypt, mekyerɛ Akbor ne ba Elnatan, na mbarimba bi wɔka no ho kɔr Egypt:
23. na wɔkɛfaa Uria fii Egypt, na wɔdze no brɛɛ ɔhen Jehoiakim; ɔno na ɔdze afona kum no, na ɔtoow no fun kyeen amansuon esiei.
24. Na Safan ba Ahikam ne nsa wɔ Jeremia afa, dɛ mma wonnyi no nnhyɛ ɔman no nsa mma wonnku no.

## Tsir 27

1. Josia ba Jehoiakim, Judahen no, n'ahendzi ahyɛse no, na asɛm yi fi EWURADZE nkyɛn baa Jeremia hɔ, dɛ
2. Mbrɛ EWURADZE se nye yi: Yɛ nkyehoma na adaban ma woho, na fa hyɛ wo kɔn;
3. na fa mona Edomhen, na Moabhen, na Ammonmba hɔn hen, na Taerehen, na Sidonhen, wɔ abɔfo a wɔba Judahen Zedekia hɔ wɔ Jerusalɛm ne nsamu:
4. na hyɛ hɔn ma wɔnkɛka nkyerɛ hɔn wuranom, dɛ, Mbrɛ dɔm EWURADZE, Israel Nyankopɔn no, se nye yi: Mbrɛ hom nkɛka nkyerɛ hom wuranom nye yi:
5. Emi na medze m'ahoɔdzen kɛse na me basa a atsen mayɛ asaase, nyimpa na mbowa a wɔwɔ asaase enyi nyina; na medze ma obiara dɛ mbrɛ ɔtsen wɔ m'enyi do.
6. Na afei medze asaase yi nyina mahyɛ m'akowaa Nebukadenezar, Babilɔnhen no, ne nsa; na wiramu mbowa so medze ama no dɛ wɔnsom no.
7. Na amanaman nyina bɔsom ɔno na ne ba, na ne ba ne ba, ma ekodu dɛ noara so n'asaaseber bɔso: nna nkyii amanaman pii na ahemfo akɛse dze no bɔsom hɔnho.
8. Na ɔbɛba dɛ, ɔman na ahendzi a wɔronnsom ɔno Babilɔnhen Nebukadenezar, na wɔremmfa hɔn kɔn nnhyɛ Babilɔnhen no kɔndua ase no, medze afona na ɔkɔm na ɔyardɔm mebɛtsea ɔman no, ma ekodu dɛ menam ne nsa do mama wɔasa.
9. Na hom dze, mma hom nntsie hom nkɔnhyɛfo, na hom mbusu nkɔnhyɛfo, na hom abayifo a wɔkasa kyerɛ hom, dɛ, Hom ronnsom Babilɔnhen no:
10. na nkɔntor na wɔhyɛ hom, ama woeeyi hom efi hom asaase do akɔ ekyirekyir, na maapam hom na hom aahera.
11. Na ɔman a wɔdze hɔn kɔn bɛhyɛ Babilɔnhen kɔndua ase, na wɔasom no no, ɔman no na mebɛma wɔaka hɔnankasa asaase do, EWURADZE na ɔse; na wɔadɔw do, na wɔatsena do.
12. Na mekasaa kyerɛɛ Judahen Zedekia dɛ, Mbrɛ nsɛm yi nyina tse, dɛ, Hom mfa hom kɔn nhyɛ Babilɔnhen no kɔndua no ase, na hom nsom ɔno na ne man, na hom atsena ase.
13. Ebɛn ntsi na hom bowu, ɔwo na wo man, wɔ afona, ɔkɔm na ɔyardɔm ano, dɛ mbrɛ EWURADZE aka wɔ ɔman a wɔronnsom Babilɔnhen ho no?
14. Na mma hom nntsie nsɛm a nkɔnhyɛfo no ka kyerɛ hom, dɛ, Hom ronnsom Babilɔnhen no: na nkɔntor na wɔhyɛ hom.
15. Na nnyɛ emi na masoma hɔn, EWURADZE na ɔse, na wɔdze me dzin hyɛ ator nkɔm; ama maapam hom, na hom aahera, hom na nkɔnhyɛfo a wɔhyɛ hom nkɔm no nyina.
16. Eso mekaa mekyerɛɛ asɔfo no, na ɔman yi nyina, dɛ, Mbrɛ EWURADZE se nye yi: Mma hom nntsie nsɛm a hom nkɔnhyɛfo a wɔhyɛ hom nkɔm no ka dɛ, Hwɛ, ɔrennkyɛr na wɔdze EWURADZE fie nkɔɔpow no efi Babilɔn asan aba no: na nkɔntor na wɔhyɛ hom.
17. Mma hom nntsie hɔn; hom nsom Babilɔnhen, na hom ntsena ase: ebɛn ntsi na kurow yi ndan amamfo?
18. Na sɛ wɔyɛ nkɔnhyɛfo, na EWURADZE asɛm wɔ hɔn nkyɛn a, ma wɔnkotow nserɛ dɔm EWURADZE, dɛ mma nkɔɔpow no a aka EWURADZE fie, na Judahen ne fie, na Jerusalɛm no, aannkɔ Babilɔn.
19. Na mbrɛ dɔm EWURADZE se wɔ edum no na po no na afɔrmbukyia no na nkɔɔpow nkaa a woegya no kurow yi mu ho nye yi,
JER.27.20, dza Babilɔnhen Nebukadenezar ammfa annkɔ ber a ɔsoaa Jehoiakim ba Jekonia, Judahen no, na Juda na Jerusalɛm mbapɔmba kɔr Babilɔn no;
21. nyew, mbrɛ dɔm EWURADZE, Israel Nyankopɔn se wɔ nkɔɔpow a aka EWURADZE fie, na Judahen fie, na Jerusalɛm ho nye yi;
22. Wɔbɔsoa akɔ Babilɔn, na hɔ na ɔbɛtsena ekodu da a mebɛkɛsera no, EWURADZE na ɔse, ɔno na medze no bɛsan aba bea yi do bio.

## Tsir 28

1. Na ɔbaa afe no ara mu, Judahen Zedekia n'ahendzi ahyɛse, afe a otsia anan no, bosoom a otsia enum no mu, dɛ nkɔnhyɛnyi Azzur ba Hanania a ofi Gibeon no, ɔsee me wɔ EWURADZE fie, wɔ asɔfo no na ɔman no nyina enyim, dɛ
2. Mbrɛ dɔm EWURADZE, Israel Nyankopɔn ka nye dɛ, Mebubu Babilɔnhen no kɔndua no.
3. Mfe ebien mu ara pɛr na medze EWURADZE fie nkɔɔpow a Babilɔnhen Nebukadenezar bɛfae fii bea yi do kɔr Babilɔn no nyinara bɛsan aba bea yi do bio:
4. na medze Jehoiakim ba, Jekonia, Judahen no, na Juda ndɔmmumfo a wɔkɔr Babilɔn no nyina mebɛsan aba bea yi do bio, EWURADZE na ɔse: na mubobubu Babilɔnhen no kɔndua no.
5. Nna nkɔnhyɛnyi Jeremia see nkɔnhyɛnyi Hanania wɔ asɔfo no enyim, na ɔman a wogyinagyina EWURADZE fie no nyina enyim,
JER.28.6, mekyerɛ nkɔnhyɛnyi Jeremia see dɛ, Amen: EWURADZE nyɛ sa: EWURADZE mma wo nsɛm a ahyɛ nkɔm aka dɛ wɔdze EWURADZE fie nkɔɔpow, na ndɔmmumfo no nyina befi Babilɔn asan aba bea yi do mbra mu.
7. Naaso afei tsie asɛm yi a mereka wɔ w'asomu, na ɔman yi nyina asomu yi:
8. nkɔnhyɛfo a wodzi m'enyim na w'enyim fi tsetse no, wɔhyehyɛɛ asaase pii, na ahendzi akɛse, akodzi, na mbusu, na ɔyardɔm ho nkɔm.
9. Nkɔnhyɛnyi a ɔhyɛ asomdwee ho nkɔm no, sɛ nkɔnhyɛnyi no n'asɛm no ba mu a, nna wɔdze hu nkɔnhyɛnyi a EWURADZE asoma no nokwar mu.
10. Nna nkɔnhyɛnyi Hanania yii ɔdaban no fii nkɔnhyɛnyi Jeremia no kɔn mu, na obubuu mu.
11. Na Hanania kae wɔ ɔman no nyina enyim, dɛ, Mbrɛ EWURADZE se nye yi: Dɛmara na mubobubu Babilɔnhen Nebukadenezar no kɔndua no mefi amanaman nyina hɔn mu mfe ebien ara pɛr mu. Na nkɔnhyɛnyi Jeremia kɔr no kwan.
12. Na nkɔnhyɛnyi Hanania bubuu ɔdaban no fii nkɔnhyɛnyi Jeremia kɔn mu no ekyir no, nna EWURADZE asɛm baa Jeremia nkyɛn, dɛ,
JER.28.13, Kɔ, kɛse Hanania, dɛ, Mbrɛ EWURADZE se nye yi: Ebubu dua adaban no; na ebɛyɛ dadze adaban ahyɛ ananmu.
14. Na mbrɛ dɔm EWURADZE, Israel Nyankopɔn no, se nye yi: Medze dadze kɔndua mato amanaman yi nyina kɔn mu, dɛ wɔnsom Babilɔnhen Nebukadenezar: na wɔbɔsom no: na medze wiramu mbowa so mama no.
15. Nna nkɔnhyɛnyi Jeremia see nkɔnhyɛnyi Hanania dɛ, Hanania, afei tsie; EWURADZE annsoma wo; na ɔwo ema ɔman yi dze hɔnho twer atorsɛm.
16. Dɛm ntsi mbrɛ EWURADZE se nye yi, Hwɛ, mubotu wo efi asaase enyi: afe yi ibowu, osiandɛ aka etuatsewsɛm etsia EWURADZE.
17. Dɛmara na nkɔnhyɛnyi Hanania wuu afe no ara mu bosoom a otsia esuon no mu.

## Tsir 29

1. Na iyinom nye nsɛm a ɔwɔ nwoma a nkɔnhyɛnyi Jeremia fi Jerusalɛm dze monaa ndɔmmumfo no mu mpanyimfo no nkaa no, na asɔfo no, na nkɔnhyɛfo no, na nkorɔfo nyinara a Nebukadenezar soaa hɔn fii Jerusalɛm kɔr Babilɔn ndɔmmum no:
2. (ber a ɔhen Jekonia, na ɔhen ne na, na epiafo no, na Juda na Jerusalɛm mbapɔmba no, na edwimfo no, na atomfo no fii Jerusalɛm kɔree no:)
3. ɔdze nam Safan ba Elasa na Hilkia ba Gemaria (a Judahen Zedekia somaa no kɔr Babilɔnhen Nebukadenezar hɔ wɔ Babilɔn no, ) ne nsa do, dɛ,
JER.29.4, Mbrɛ dɔm EWURADZE, Israel Nyankopɔn se ndɔmmumfo nyina a mama wɔasoa hɔn akɔ Babilɔn ndɔmmum no nye yi:
5. hom nsisi adan ntsenatsena mu; na hom ntsetsɛw nture, na hom ndzi hɔn mu aba;
6. hom nwarwar, na hom nwowo mbabanyin na mbabaa; na hom ngyegye yernom mma hom mbabanyin, na hom mfa hom mbabaa mma kunnom na wɔnwowo mbabanyin na mbabaa; na hom ndɔr wɔ hɔ, na hom ho eennsuar.
7. Na hom nhwehwɛ kurow a mama wɔasoa hom akɔ hɔ ndɔmmum no n'amandwee, na hom nyi EWURADZE mpaa mma no: na n'amandwee mu na hom benya asomdwee.
8. Na mbrɛ dɔm EWURADZE, Israel Nyankopɔn se nye yi: Mma hom mma nkɔnhyɛfo a wɔwɔ hom mu no, na adzehufo no ndaadaa hom, eso mma hom nntsie adaaso a hom ma wɔso no.
9. Na ator mu na wɔdze me dzin hyɛ hom nkɔm: monnsoma hɔn, EWURADZE na ɔse.
10. Na mbrɛ EWURADZE se nye yi, Mfe eduosuon nya du ma Babilɔn a mebɛserɛ hom, na mama m'asɛmpa aba mu ama hom, dɛ mebɛma hom asan aba ha bio.
11. Na minyim adwen a modwen wɔ hom ho, EWURADZE na ɔse, asomdwee adwen a, na nnyɛ mbusu adwen bi a, dɛ mebɛma hom enyidado wɔ hom ewiei.
12. Na hom bɛfrɛ me, na hom akɔ na hom eyi mpaa ama me, na metsie hom.
13. Na hom bɔhwehwɛ me, na hom ehu me, ber a hom dze hom akoma nyina bɔhwehwɛ m'ekyir kwan no.
14. Na mebɛma hom ehu me, EWURADZE na ɔse, na medze hom ndɔmmum masan maba, na maboa hom ano efi amanaman nyina mu, na mbea nyina a mapam hom makɔ hɔ no mu, EWURADZE na ɔse; na medze hom aba mbea a memaa wɔsoaa hom fir kɔr ndɔmmum no bio.
15. Na hom aka dɛ, EWURADZE ama nkɔnhyɛfo no do ama hɛn wɔ Babilɔn.
16. Na mbrɛ EWURADZE ka wɔ ɔhen a ɔtse David akɔngua do, na ɔman no nyina a wɔtse kurow yi mu, hom nuanom a wɔnnye hom ronnkɔ ndɔmmum ho nye yi;
17. mbrɛ dɔm EWURADZE se nye yi: Hwɛ, mebɛma afona, ɔkɔm, na ɔyardɔm aba hɔn do, na mayɛ hɔn dɛ adɔmba prɔwee a, muo a omuo dodow ntsi, wodzi a ɔnnyɛ.
18. Na medze afona, ɔkɔm, na ɔyardɔm betsiw hɔn, na meyi hɔn ama ma wɔatow hɔn edzi akɔnaaba wɔ asaase do nhenman nyina mu, na mayɛ ekyiwadze na ahobowdze, na asesardze, na ahorohoraadze wɔ amanaman nyina a mapam hɔn makɔ hɔ nyina mu:
19. osiandɛ woenntsie me nsɛm a, EWURADZE na ɔse, medze mosomaa mo nkowaa nkɔnhyɛfo no baa hɔn nkyɛn, mosoɛɛr ahema na mosomaa hɔn; na hom enntsie, EWURADZE na ɔse.
20. Dɛm ntsi hom ndɔmmumfo a mama hom efi Jerusalɛm akɔ Babilɔn nyinara, hom ntsie EWURADZE n'asɛm.
21. Mbrɛ dɔm EWURADZE, Israel Nyankopɔn se wɔ Kolaia ba Ahab, na Maaseia ba Zedekia a wɔdze me dzin hyɛɛ nkɔntor ho nye yi: Hwɛ, mibeyi hɔn ahyɛ Babilɔnhen Nebukadenezar nsa; na woeku hɔn wɔ hom enyim;
22. na hɔn na wɔdze hɔn bɛyɛ ndom wɔ Juda ndɔmmumfo a wɔwɔ Babilɔn nyina anomu, dɛ, EWURADZE nyɛ wo dɛ Zedekia na Ahab a Babilɔnhen hoow hɔn wɔ ogya mu no:
23. osiandɛ woedzi nkwaseasɛm wɔ Israel, na wɔafefa hɔn nsɛfo yernom, na wɔdze me dzin aka atorsɛm a nnyɛ emi na mehyɛɛ hɔn; na emi na minyim, na emi nye ɔdasefo, EWURADZE na ɔse.
24. Na ka wɔ Nehelamnyi Semaia ho, dɛ,
JER.29.25, Mbrɛ dɔm EWURADZE, Israel Nyankopɔn se nye yi; dɛ, Osiandɛ amona nwoma wɔ wankasa wo dzin mu akɛma ɔman a wɔwɔ Jerusalɛm nyina, na ɔsɔfo Zefania Maaseia ba no, na asɔfo no nyinara, dɛ,
JER.29.26, EWURADZE ahyɛ wo ɔsɔfo wɔ ɔsɔfo Jehoiada ananmu, dɛ hom nyɛ asomfo wɔ EWURADZE fie mma nyimpa biara a ɔabɔ dam, na ɔyɛ noho nkɔnhyɛnyi, na edze no ato dua mu na mpokyerɛ mu.
27. Na afei, ɔyɛ dɛn ntsi na enntwuw Anathotnyi Jeremia a ɔyɛ noho hom nkɔnhyɛnyi no n'enyim,
JER.29.28, susuampa dɛ ɔasoma aba hɛn nkyɛn wɔ Babilɔn dɛ, Ndɔmmum no akyɛr: hom nsisi adan, na hom ntsena mu; na hom ntsetsɛw nture, na hom ndzi mu aba?
29. Na ɔsɔfo Zefania kenkaan nwoma yi wɔ nkɔnhyɛnyi Jeremia asomu.
30. Nna EWURADZE n'asɛm baa Jeremia hɔ, dɛ,
JER.29.31, Soma ma wɔnkɔ ndɔmmumfo no nyina hɔ, dɛ, Mbrɛ EWURADZE se wɔ Nehelamnyi Semaia ho nye yi: Osiandɛ Semaia ahyɛ hom nkɔm, na mannsoma no, na ɔama hom atwer atorsɛm ntsi;
32. dɛm ntsi mbrɛ EWURADZE se nye yi, Hwɛ, mebɛtsea Nehelamnyi Semaia na n'asefo; orinnya barimba biara ma ɔnntsena ɔman yi mu, eso orunnhu yie a medze mebɛyɛ ɔman yi, EWURADZE na ɔse: osiandɛ ɔaka etuatsewsɛm etsia EWURADZE.

## Tsir 30

1. Asɛm a ofi EWURADZE nkyɛn baa Jeremia hɔ, dɛ,
JER.30.2, Mbrɛ EWURADZE, Israel Nyankopɔn se nye yi, dɛ, Kyerɛw nsɛm a maka makyerɛ wo nyina wɔ nwoma mu.
3. Na, hwɛ, nda reba a, EWURADZE na ɔse, medze me man Israel na Juda ndɔmmumfo bɛsan aba, EWURADZE na ɔse: na mama wɔasan asaase a medze memaa hɔn egyanom no do, na woenya edzi.
4. Na yinom nye nsɛm a EWURADZE kae wɔ Israel ho na Juda ho.
5. Na mbrɛ EWURADZE se nye yi: Yɛatse ahopopo ndze, na suro nka, na nnyɛ asomdwee dze bi a.
6. Afei hom mbisa na hom nhu kyerɛ dɛ ɔbarimba botum awo ba anaa: ɔyɛ dɛn ntsi na muhu ɔbarimba biara dɛ ne nsa dze ne sisiw mu dɛ ɔbaa a awoo aka no yi? Ɔyɛ dɛn ntsi na enyim nyinara atotow fitaa yi?
7. Due! Na da no yɛ hu dodow a biara nntse dɛ ɔno: Jakob no fona ber a; naaso wɔbɛgye no nkwa efi mu.
8. Na ɔbɛba dɛ da no mu no, Dɔm EWURADZE na ɔse, mubobubu no kɔndua efi wo kɔn ho, na matsetsew wo nkyehoma no mu; na ananaben nnkedzi no nya bio:
9. na wɔbɔsom EWURADZE hɔn Nyankopɔn, na hɔn hen David a mebɛma no do ama hɔn no.
10. Dɛm ntsi m'akowaa Jakob, mma nnsuro, EWURADZE na ɔse; eso, Israel, mma wo bo nntu: na, hwɛ, mebɛgye wo nkwa mefi ekyirekyir na w'asefo mefi hɔn ndɔmmumfafo asaase do; na Jakob bɛsan aba, ebenya asomdwee na ahotɔ, na obiara rinnyi no hu., #Jer 46.27
11. Na menye wo nam, EWURADZE na ɔse, dɛ mebɛgye wo nkwa: na mebɛma amanaman a mabɔ wo apetse hɔ nyina asa koraa, na ɔwoara dze, meremma ennsa koraa; na mbom medze atsɛmbu mebɛtsea wo, na meremma emmfa woho tɔtrɔtɔ ara da.
12. Na mbrɛ EWURADZE se nye yi, Wo pira nnyi edur, na wo pirakur adzen wo.
13. Obi nnyi hɔ a odzi w'asɛm ma wo ayarsadur biara innyi hɔ ma w'epirakur, na ayarsa biara innyi hɔ ma wo.
14. W'adɔfo nyinara werɛ efir wo; wɔnnhwehwɛ wo: osiandɛ medze ɔtamfo epirakur mepira wo, medze otsiɔdzennyi ntsea matsea wo; wɔ w'emumuyɛ ne kɛse ntsi, osiandɛ wo bɔn adɔɔ so pii.
15. Ɔyɛ dɛn ntsi na erekeka mu wɔ wo pira ntsi? Wo kur nnyi edur: wɔ w'emumuyɛ ne kɛse ntsi, osiandɛ wo bɔn adɔɔ so ntsi na medze ndzɛmba yinom ayɛ wo.
16. Dɛm ntsi hɔn a wɔmemen wo nyina wɔbɛmen hɔn; na w'atamfo no nyinara mu obiara bɔkɔ ndɔmmum; na hɔn a wɔsoɛr wo no wɔbɔsoɛr hɔn do; na hɔn a wɔfa wo afo nyinara wɔbɛfa hɔn afo.
17. Na mebɛma wo apɔwmudzen bio, na masa w'epirakur, EWURADZE na ɔse; osiandɛ wɔafrɛ wo nyia woeyi no tokyen, dɛ, Zion a obi nnhwehwɛ n'ekyir kwan a.
18. Mbrɛ EWURADZE se nye yi: Hwɛ, medze Jakob ntamadan mu ndɔmmum mebɛsan aba bio, na menya ayamuhyehye wɔ ne tsenabea ho; na wɔbɛkyekyer kurow no wɔ ne ndamfo no ara do, na ahemfi no besi hɔ dɛ mbrɛ ɔtse no ara.
19. Na ndaase na hɔn a hɔn enyi agye ndze befir edzi wɔ mu: na mebɛma wɔadɔr, na worunnsuar; mebɛhyɛ hɔn enyimnyam so, na wonnkobu hɔn enyimtsia.
20. Hɔn mba so bɛyɛ dɛ asɔpɔn no, na hɔn mboanofo betsim wɔ m'enyim, na mebɛtsea hɔn a wɔhaw hɔn no nyinara.
21. Na hɔn hen bɛyɛ hɔnankasa hɔn bi, na hɔn hwɛdofo efir hɔn mu; na mebɛma wɔatwe epin me, na wɔbɛbɛn me nkyɛn: na woana nye nyia woesi no bo dɛ ɔbɛbɛn me? EWURADZE na ɔse.
22. Na hom bɛyɛ me man, na emi mayɛ hom Nyankopɔn.
23. Hwɛ, EWURADZE n'ehum, mekyerɛ n'ebufuhyew no, etu, ekyinehyia ehum a: obotu abɔ emumuyɛfo etsifi.
24. EWURADZE n'ebufuw hyeehyew no rennsan, gyedɛ oewie yɛ, na ɔama n'akoma mu esusudze aba mu ansaana. Nda a odzi ekyir no mu na hom bɛtse ase.

## Tsir 31

1. Aber no mu no, EWURADZE na ɔse, mebɛyɛ Israel mbusuakuw no nyina hɔn Nyankopɔn, na hɔn so wɔayɛ me man.
2. Mbrɛ EWURADZE se nye yi, Ɔman a afona daan hɔn gyae no, enya adom wɔ sar no do; mekyerɛ Israel, ber a memaa onyaa ahomgye no a.
3. EWURADZE yii noho kyerɛɛ me tsetse, dɛ, Ampaara, madɔ wo ɔdomankoma dɔ: dɛm ntsi na medze adɔyɛ atwe wo no.
4. Mibesi wo bio, na esi hɔ, Ao Israel ɔbaabun: edze wo mpintsin bɛgyegye w'enyi bio, na epue wɔ agofo asaw mu.
5. Ebɛtsetsɛw wenyin nture wɔ Samaria mbepɔw do bio: atsetsɛwfo bɛtsetsɛw, na woedzi n'aba bi.
6. Na da bi bɛba a aweɔmfo bɛtsea mu wɔ Efraim mbepɔw do, dɛ, Hom nsoɛr ma yɛmfow nkɔ EWURADZE hɛn Nyankopɔn nkyɛn wɔ Zion.
7. Na mbrɛ EWURADZE se nye yi, Hom mfa enyigye ntow ndwom wɔ Jakob ho, na hom mbɔ amanaman etsitsir ho ose: hom mfa ntahye, hom nyi ayɛw, na hom nse dɛ, EWURADZE, gye wo man, Israel nkaa no nkwa.
8. Hwɛ, medze hɔn fi kwaamu afamu asaase do mebɛba, na makɔboa hɔn ano efi asaase ano noho, na enyifurafo na mpakye, ɔpemfo na ɔbaa a ɔroko awoo nyina ka ho bi: okuw kukuankoma na wɔbɛsan aba ha.
9. Wɔdze osu bɛba, na nkotoserɛ na medze bɛgye hom nkwa: mebɛma wɔanantsew esutsen ho, wɔ ɔkwan tsenee mu a worimmfintsiw: na meyɛ egya ma Israel, na Efraim nye m'abakan.
10. Amanaman, hom ntsie EWURADZE n'asɛm, na hom nka wɔ esupruw a ɔwɔ ekyirekyir no mu; dɛ, Nyia ɔbɔɔ Israel petsee no, ɔbɔboaboa n'ano, na wɔahwɛ no do, dɛ mbrɛ oguanhwɛfo hwɛ no nguankuw do no.
11. Na EWURADZE agye Jakob, na ɔapon no efi nyia ɔkyɛn no ahoɔdzen no nsamu.
12. Na wɔbɛba abɔtow ndwom wɔ Zion sorɔnsorɔmbea, na wɔapem akɔ EWURADZE ne yieyɛ ho, eburow, na nsa, na ngo, na hɔn nguan na anantwimba ho: na hɔn kra bɛyɛ dɛ ture a woegugu mu nsu; na worinndzi awerɛhow bio koraa.
13. Nna nkataasia enyi bɛgye asaw mu, na mberantsɛ na nkɔdaa nyinara abɔ mu enyi agye: na mebɛdan hɔn nkɔmbɔdzi ahosɛpɛw, na makyekye hɔn werɛ na mama woefi hɔn awerɛhow mu edzi ehurusi.
14. Na mebɛma angoanam amee asɔfo hɔn kra, na me yieyɛ amee me man, EWURADZE na ɔse.
15. Mbrɛ EWURADZE se nye yi: Wɔtse ndze bi nka wɔ Rama, osukwadwom, na osu wenwen, Rakel rusu ne mba; na ɔmmpen dɛ wɔbɛkyekye no werɛ wɔ ne mba ntsi; osiandɛ wonnyi hɔ.
16. Mbrɛ EWURADZE se nye yi: Sianka wo ndze wɔ osu ho, na w'enyiwa wɔ nyinsuwa ho: na w'edwuma ho akatua wɔ hɔ, EWURADZE na ɔse: na wobefi ɔtamfo no asaase do aba bio.
17. Na enyidado wɔ hɔ ma w'ewiei, EWURADZE na ɔse; na wo mba bɛsan aba hɔnankasa hɔn aman do bio.
18. Nyew, matse Efraim no nkɔmbɔdzi dɛ, Ɔwo atsea me na magye ntsea no, meyɛɛ dɛ ɔnantwiba a ɔnnweaa kɔndua ho. Fa me san bra, ma mensan mbra; na ɔwo nye EWURADZE me Nyankopɔn.
19. Ampaara me nsankyir ekyir no, munuu moho; na wɔkyerɛkyerɛɛ me no, mutwaa m'aserɛ ho: m'enyi toe, nyew, m'enyim guu ase mpo, osiandɛ mosoaa me mberantsɛber mu enyimguase.
20. Aso Efraim yɛ me dɔba? Aso ɔyɛ ɔba a m'enyi gye no ho? Mpɛn dodow ara a mekasa tsia no no, nkaa ara na meda ho mekaa no: dɛm ntsi mo nson mu burbur me wɔ no ho; mubohu no mbɔbɔr ampaara, EWURADZE na ɔse.
21. Sisi ɔkwanmu nsewhyɛdze ma woho, sisi ɔkwankyerɛ edum ma woho: fa w'akoma si tsempɔn no no do, ɔkwan a efaa mu no a. San bra, Israel ɔbaabun, san bra wo nkurow yi mu bio.
22. Ɔwo ekyirsannyi babaa, ibedzi akɔnaaba ekodu dabɛn ara? Na EWURADZE abɔ adze fofor wɔ asaase do, Ɔbaa botwitwa agye barimba.
23. Mbrɛ dɔm EWURADZE, Israel Nyankopɔn no, se nye yi: Wɔbɛda ho aka asɛm yi bio wɔ Juda asaase do na no nkurow mu, ber a medze hɔn efi ndɔmmum asan aba no dɛ: Ao Pɛrpɛr tsenabea, krɔnkrɔnyɛ bepɔw, EWURADZE nhyira wo!
24. Na Juda na no nkurow nyinara bɔbɔ mu atsena mu; ekuafo, na hɔn a wɔnye mbowakuw kyinkyin.
25. Na mama ɔkra a ɔaberɛ amee, na ɔkra werɛhofo biara mahyɛ no ma bio.
26. Iyi do na minyanee, na mohwɛe; na me nda tɔɔ me dɛw mu.
27. Hwɛ, nda reba a, EWURADZE na ɔse, medze ɔdasanyi n'asefo, na abowa n'asefo mubodua Israel fi na Juda fi.
28. Na ɔbɛba dɛ, dɛ mbrɛ m'enyi asa hɔn do dɛ mubotutu na mebubu, na mebutuw na masɛɛ, na mehiahia ho no; dɛmara so na m'enyi bɔko hɔn ho dɛ mibesi na matsɛw, EWURADZE na ɔse.
29. Nda no mu no wɔnnkɛka bio dɛ, Egyanom atwɛr ebuntwirede yerɛyerɛw, na mba hɔn se afemfem.
30. Na mbom obiara bowu wɔ nankasa n'emumuyɛ ntsi: nyimpa biara a obedzi ebuntwirede yerɛyerɛw no, ɔnoara ne se na ɔbɛfem.
31. Hwɛ, nda reba a, EWURADZE na ɔse, menye Israel fi na Juda fi bedzi ahyɛmu fofor:
32. ɔnntse dɛ ahyɛmu a menye hɔn egyanom dzii wɔ da a musuoo hɔn nsamu no, miyii hɔn Egypt asaase do no; m'ahyɛmu a wɔtoe, naaso na emi dze meda ho meyɛ hɔn kun no, EWURADZE na ɔse.
33. Na iyi nye ahyɛmu a menye Israel fi bedzi wɔ nda no ekyir, EWURADZE na ɔse; medze me mbra bɛhyɛ hɔn mu, na hɔn akoma mu na mebɛkyerɛw mu; na emi mebɛyɛ hɔn Nyankopɔn, na hɔn so wɔayɛ me man:
34. na obiara nnkɛkyerɛ ne nyɛnko, na obiara nnkɛkyerɛ no nua bio dɛ, Hu EWURADZE: na hɔn nyinara wobohu no, ofi hɔn mu aketseaba do kesi hɔn mu kɛse do, EWURADZE na ɔse: na medze hɔn emumuyɛ mebɛkyɛ hɔn, na hɔn bɔn so merennkaa bio.
35. Mbrɛ EWURADZE a ɔma ewia hyerɛn adzekyee, na ɔhyehyɛ bosoom na nworaba ma wɔhyerɛn anadwe, onunu po mu ma n'asorɛkye hur, a ne dzin dze dɔm EWURADZE no, ɔse nye yi:
36. Sɛ ahyehyɛdze yinom fi m'enyim fir a, EWURADZE na ɔse, ɔnodze na Israel asefo so begyaa dɛ wɔyɛ ɔman wɔ m'enyim daa nyina.
37. Mbrɛ EWURADZE se nye yi: Sɛ wotum susu ɔsor wimu, na wɔbɔr hwehwɛ asaase ne fapem wɔ n'ase noho a, ɔnodze na mo so mobɔtow Israel asefo akyen wɔ dza wɔayɛ nyina ntsi, EWURADZE na ɔse.
38. Hwɛ, nda reba a, EWURADZE na ɔse, wɔbɛkyekyer kurow no ama EWURADZE, efi Hananel abantsentsen ho ekodu nkyɛnmu ɔponkɛse no ho.
39. Na susuhoma no befi hɔ ara nam tsentsendo ekodu Gareb koko ho, na oebu adan ekesi Goa.
40. Na efun na nso bɔnsa no nyina, na mfuwa nyina a okodu ɔwora Kidron ho, dze kodu pɔnkɔ ɔponkɛse no nkyɛn no wɔ boka afamu, wɔbɛyɛ krɔnkrɔn ama EWURADZE; worunntutu, eso worunndwuruw nngu famu dabiarada.

## Tsir 32

1. Asɛm a ofi EWURADZE nkyɛn baa Jeremia hɔ wɔ Judahen Zedekia n'afe a otsia du no a, ɔyɛ Nebukadenezar n'afe a otsia duawɔtwe no mu no.
2. Aber no na nkyii Babilɔnhen no dɔm kotuaa Jerusalɛm: na wɔdze nkɔnhyɛnyi Jeremia too efiadze wɔ ɔweɔmfo bagua no a ɔwɔ Judahen ne fie no mu.
3. Na Judahen Zedekia dze no too efiadze, dɛ, Ɔyɛ dɛn ntsi na ehyɛ nkɔm, na eka dɛ, Mbrɛ EWURADZE se nye yi, Hwɛ, medze kurow yi mebɛhyɛ Babilɔnhen nsa, ma ɔagye;
4. na Judahen Zedekia rimmfi Kaldeafo nsa, na oyi ara na wobeyi no ahyɛ Babilɔnhen nsa, na ɔnye no akasa ano na ano, na n'enyi ehu n'enyi;
5. na obegya Zedekia akɔ Babilɔn, na hɔ na ɔbɛtsena ekodu dɛ mebɛsera no, EWURADZE na ɔse: kaansa hom nye Kaldeafo ko mpo a, orunnwie hom yie.
6. Na Jeremia see dɛ, EWURADZE n'asɛm baa mo hɔ, dɛ,
JER.32.7, Hwɛ, wo wɔfa Sallum ne ba Hanamel bɛba wo nkyɛn, dɛ, Tɔ mo mfuwa a ɔwɔ Anathot no; na ɔwo na no pon ho kwan dzi wɔ wo dɛ ebɔtɔ.
8. Nna mo wɔfa ba Hanamel baa me nkyɛn wɔ aweɔmfo abangua no do, dɛ mbrɛ EWURADZE n'asɛm tse no na ɔsee me dɛ, Meserɛ wo, tɔ mo mfuwa a ɔwɔ Anathot a ɔwɔ Benjamin asaase do no: na ɔwo na adze no ne dzi yɛ wodze, na no pon dzi wɔ wo; tɔ ma woho. Nna muhun dɛ EWURADZE asɛm no nye no.
9. Na motɔɔ asaase a ɔwɔ Anathot no wɔ mo wɔfa ba Hanamel hɔ, na mikeer dwɛɛtɛɛ no memaa no, mekyerɛ dwetɛ dwetɛbona duesuon.
10. Na mekyerɛɛw no wɔ nwoma mu, na mosɔɔw ano, na mefrɛɛ adasefo, na mikeer dwɛɛtɛɛ no wɔ nsɛn mu memaa no.
11. Nna mefaa ɔtɔ nwoma no, dza wɔsɔɔw ano, dɛ mbrɛ mbra na atɔrmuadze se no, na dza n'ano da hɔ no nyina:
12. na medze ɔtɔ nwoma no mehyɛɛ Maseia ba Neria ne ba Baruk nsa, wɔ no wɔfa ba Hanamel n'enyim, na adasefo a wɔdze hɔn nsa hyɛɛ ɔtɔ nwoma no ase wɔ Juda a wɔtsetse ɔweɔmfo abanguado hɔ nyina enyim no enyim.
13. Na mehyɛɛ Baruk wɔ hɔn enyim, dɛ,
JER.32.14, Mbrɛ dɔm EWURADZE, Israel Nyankopɔn se nye yi: Fa nwoma iyinom, ɔtɔ nwoma yi, dza wɔasɔw ano, na nwoma yi a n'ano da hɔ nyinara, na fa hyɛ dɛtsesɛn bi mu; na ɔaakyɛr nda pii.
15. Na mbrɛ dɔm EWURADZE, Israel Nyankopɔn, se nye yi: Wɔbɛda ho atotɔ adan, na mfuwa, na wenyin nture wɔ asaase yi do bio.
16. Afei medze ɔtɔ nwoma no maa Neria ba Baruk n'ekyir no, miyii mpaa maa EWURADZE, dɛ,
JER.32.17, Ao EWURADZE Nyankopɔn! Hwɛ, ɔwo na edze wo tum kɛse na wo basa a atsen yɛɛ ɔsor na asaase; biribiara nnyɛ wo yɛ na:
18. ɔwo a ekyerɛ mbɔbɔrhu ma mpempem, na itua egyanom hɔn emumuyɛ kaw gu hɔn mba a wodzi hɔn ekyir hɔn bo mu: ne dzin dze ɔkɛse, Onyankopɔn katakyi, dɔm EWURADZE:
19. apam mu ɔkɛse, ndwuma mu ɔkatakyi: ɔwo w'enyiwa bue wɔ adasamba akwan nyina do; dɛ edze bɛma obiara dɛ mbrɛ n'akwan tse, na dɛ mbrɛ ne ndzeyɛɛ aba tse:
20. ɔwo emaa nsɛnkyerɛdze na anwanwadze sii Egypt asaase do, dze bodu ndɛ da yi mpo, wɔ Israel na amanaman nyina mu; na edze gyee dzin maa woho, dɛ mbrɛ ɔtse ndɛ da yi;
21. na edze nsɛnkyerɛdze na anwanwadze, na nsa a ɔyɛ dzen, na basa a atsen, na ehudze kɛse, yii wo man Israel fii Egypt asaase do;
22. na emaa hɔn asaase yi a ekaa ho ntam kyerɛɛ hɔn egyanom dɛ edze bɛma hɔn no, asaase a ɔpem numfonsu na ewo;
23. na wɔbae bɛfae dzii, na woenntsie wo ndze, eso wɔannantsew wo mbra do; wɔannyɛ dza ehyɛɛ hɔn dɛ wɔnyɛ no nyinara mu biara: dɛm ntsi na ama mbusu yi nyina aba hɔn do yi:
24. hwɛ, mpempe no wɔaba kurow no ho dɛ wɔrebɛgye; na wɔdze kurow no ahyɛ Kaldeafo a wɔnye no roko nsa, na afona, na ɔkɔm, na ɔyardɔm no ntsi na dza ekae no aba mu; na hwɛ w'enyi tua.
25. Na ɔwo, EWURADZE Nyankopɔn, esee me dɛ, Fa dwɛɛtɛɛ tɔ mfuwa no, na frɛ ho adasefo; na eso na kurow no wɔdze ahyɛ Kaldeafo nsa.
26. Nna EWURADZE n'asɛm baa Jeremia hɔ, dɛ,
JER.32.27, Hwɛ, emi nye EWURADZE, adasa nyinara Nyankopɔn: aso biribiara wɔ hɔ a ɔyɛ dzen ma me?
28. Dɛm ntsi mbrɛ EWURADZE se nye yi: Hwɛ, medze kurow yi bɛhyɛ Kaldeafo nsa, na Babilɔnhen Nebukadenezar nsa, ma ɔagye:
29. na Kaldeafo a wɔnye kurow yi roko no, wɔbɛba abɔto kurow yi mu ogya, na wɔahyew no, ɔnye efiefi a wɔahyehyew n'etsifi nduhuam ama Baal, na woehue ɔnom afɔr ama abosom afofor, dɛ wɔdze riyi me ebufuw no.
30. Na Israelmba na Judamba wɔayɛ dza ɔyɛ mbusu ara wɔ m'enyim ofir hɔn mbofraber mu: na Israelmba wɔdze hɔn nsaano edwuma eyi me ebufuw ara, EWURADZE na ɔse.
31. Na kurow yi eyi me ebufuw na ebufuhyew ara ofi da a wɔkyekyeree dze bodu ndɛ da yi mpo; ma meeyi no efi m'enyi do:
32. wɔ Israelmba na Judamba hɔn mbusu nyinara a wɔabɔ dze eyi me ebufuw no ntsi hɔn, hɔn ahemfo, hɔn mbapɔmba hɔn asɔfoe, na hɔn nkɔnhyɛfo, na Juda mbarimba, na Jerusalɛm atsefo
33. Na wɔadandan hɔn ekyir ama me, na nnyɛ hɔn enyim a: na kaansa makyerɛkyerɛ hɔn, mosoɛr ahema na mekyerɛkyerɛ hɔn mpo a, woenntsie dɛ wɔbɛgye nkyerɛkyerɛ.
34. Na wɔdze hɔn ekyiwadze sisii ofi a wɔdze me dzin ato no no mu, dɛ wongu ho fi., #2 Ahe 23.10; Jer 7.30
35. Na wosisii Baal no nsorɔnsorɔmbea a ɔwɔ Hinom bɔnsa no mu, dɛ wɔremma hɔn mbabanyin na hɔn mbabaa edua ogya mu ama Molek a nnyɛ emi na mehyɛɛ hɔn no mu, eso wɔammba m'adwen mu, dɛ wɔyɛ dɛm ekyiwadze yi; ma Juda aayɛ bɔn.
36. Na afei dɛm ntsi mbrɛ EWURADZE, Israel Nyankopɔn, se wɔ kurow yi a hom ka wɔ ho dɛ, Wɔdze ahyɛ Babilɔnhen ne nsa, wɔ afona, na ɔkɔm, na ɔyardɔm mu no ho nye yi:
37. hwɛ, emi mara mobɔboa hɔn ano mefi asaase nyina a mapam hɔn makɔ do wɔ m'ebufuw, na m'ebufuhyew, na m'enyiber kɛse mu no; na medze hɔn bɛsan aba bea yi do bio, na mama wɔatsena dwudwoodwo:
38. na wɔbɛyɛ me man, na emi so mayɛ hɔn Nyankopɔn:
39. na mebɛma hɔn akoma kor na ɔkwan kor, ama woeesuro me afebɔɔ; wɔ hɔnara na hɔn mba a wobedzi hɔn ekyir hɔn yie ntsi:
40. na mirinngyaa hɔn ekyir dzi, dɛ mebɛyɛ hɔn yie; na medze mo suro bɛhyɛ hɔn akoma mu, mma woeemmfi me nkyɛn annkɔ.
41. Ampaara, m'enyi bɛgye hɔn ho dɛ mebɛyɛ hɔn yie, na medze m'akoma nyina na me kra nyina matsɛw hɔn asaase yi do nokwar mu.
42. Na mbrɛ EWURADZE se nye yi: Dɛ mbrɛ medze mbusu kɛse yi nyinara maba ɔman yi do no, dɛmara so na medze yie a mabɔ hɔn ho anohoba nyina mebɛba hɔn do.
43. Na wɔbɔtotɔ mfuwa wɔ asaase yi a hom ka wɔ ho dɛ, Ɔyɛ amamfo, nyimpa anaa abowa nnyi do; wɔdze ahyɛ Kaldeafo nsa no mu.
44. Nkorɔfo dze sika bɔtotɔ mfuwa, na wɔdze hɔn nsa ahyehyɛ nwoma ase na wɔasosɔw ano, na wɔafrɛfrɛ adasefo, wɔ Benjamin asaase do, na mbeambea a etwa Jerusalɛm ho ehyia, na Juda nkurow mu, na koko do nkurow mu, na ɔbɔnmu nkurow mu, na Pomu afamu nkurow mu: na medze hɔn ndɔmmum mebɛsan maba, EWURADZE na ɔse.

## Tsir 33

1. EWURADZE n'asɛm baa Jeremia nkyɛn a otsia ebien, ber a ɔda ho da efiadze wɔ ɔweɔmfo abangua mu hɔ no, dɛ,
JER.33.2, Mbrɛ EWURADZE a ɔyɛ adze yi, EWURADZE a ɔhyehyɛ ma otsim hɔ no; ne dzin dze EWURADZE no, ɔse nye yi:
3. Frɛ me, na mebɛgye wo do, na makyerɛ wo ndzɛmba akɛse a ɔyɛ yɛ na a ɔwo innyim.
4. Na mbrɛ EWURADZE, Israel Nyankopɔn, ɔse wɔ kurow yi mu adan, na Juda ahemfo adan a mpempe na afona ntsi woedwuruw egu famu no ho nye yi:
5. Wɔreba wɔnye Kaldeafo abɔko, na mbom wɔdze nyimpa a mekuku hɔn wɔ m'ebufuw na m'ebufuhyew mu, na osian hɔn emumuyɛ nyinara ntsi ma medze m'enyim ehuntsa efi kurow yi ho no, hɔn efun abɛhyehyɛ no amaama.
6. Hwɛ, emi mara mebɛbrɛ no apɔwmudzen na edur, na masa hɔn yarba; na meyi asomdwee na nokwar pii makyerɛ hɔn.
7. Na mebɛma Juda ndɔmmum na Israel asan aba, na medze hɔn mesi hɔ dɛ asɔpɔn no.
8. Na mebɛtsew hɔn ho efi hɔn emumuyɛ nyina a wɔdze ayɛ bɔn etsia me no ho; na medze hɔn emumuyɛ nyina a wɔdze ayɛ bɔn etsia me no, na wɔdze afom me no mefir hɔn.
9. Na kurow yi bɛdan me ahosɛpɛw dzin, ayɛyi na enyimnyam wɔ asaase do amanaman nyina a wɔbɛtse yie a medze reyɛ hɔn no nyina enyim, na woesuro na hɔn ho apopo wɔ yie nyina na asomdwee nyina a mirinya mama hɔn no ntsi.
10. Mbrɛ EWURADZE se nye yi: Bea yi a hom ka wɔ ho dɛ, Ɔayɛ amamfo, nyimpa na abowa biara nnyi hɔ, Juda nkurow mu mpo, Jerusalɛm abrɔn a ɔayɛ afo, nyimpa na tsefo na abowa biara nnyi mu no, na wɔbɛda ho atse
11. ehurusi ndze na ahosɛpɛw ndze, na ayeforkun ndze na ayefor ndze, hɔn a wɔtow ndwom, ber a wɔdze ndaase afɔrbɔ reba EWURADZE fie no ndze dɛ, Hom mfa ndaase mma dɔm EWURADZE, na EWURADZE ye, na n'ehumbɔbɔr tsim hɔ daa, Na mebɛma asaase no asan ayɛ prɔmprɔm dɛ asɔpɔn no, EWURADZE na ɔse.
12. Mbrɛ dɔm EWURADZE se nye yi: Bea yi a ɔabɔ a nyimpa na abowa biara nnyi, na no nkurow nyinara mu, ɔbɛyɛ tsenabea bio ama nguanhwɛfo a wɔbɛma hɔn nguan ebutubutuw hɔ.
13. Koko do nkurow, bɔnsamu nkurow, na Pomu afamu nkurow, na Benjamin asaase do, na mbeambea a etwa Jerusalɛm ho ehyia, na Juda nkurow mu, na nguankuw bodua nyia ɔkan hɔn no nsa ase etwa mu bio, EWURADZE na ɔse.
14. Hwɛ, nda reba a, EWURADZE na ɔse, mebɛma asɛmpa no a mekaa no Israel fifo ho na Juda fifo ho no aba mu., #Jer 23.5
15. Nda no mu no, na aber no, nna mebɛma ɔtsenenee Odubaa afefɛw ama David; na ɔayɛ atsɛmbu na tsenenee wɔ asaase no do.
16. Nda no mu na Jerusalɛm atsena ase dwudwoodwo: na iyi nye dzin a wɔdze bɛfrɛ no, EWURADZE nye hɛn tsenenee.
17. Na mbrɛ EWURADZE se nye yi: Ɔbarimba a ɔbɛtsena Israel fie akɔngua do ɔrommbɔ David;
18. eso ɔbarimba a ɔbɔbɔ ɔhyew afɔr, na ɔahyew edziban afɔr, na ɔabɔ okum afɔr daapem wɔ m'enyim no, ɔrommbɔ asɔfo Levifo no.
19. Na EWURADZE n'asɛm baa Jeremia hɔ, dɛ,
JER.33.20, Mbrɛ EWURADZE se nye yi: Sɛ hom botum ato m'adzekyee ahyɛmu na m'adzesaa ahyɛmu, ma adzekyee na adzesaa remmba bio wɔ n'aber mu a;
21. ɔnodze na wɔbɔto menye m'akowaa David ntamu ahyɛmu no, ma onnkenya ɔbabanyin a ɔbɛtsena n'akɔngua do edzi hen; na ɔnye Levifo asɔfo a wɔsom me no.
22. Dɛ mbrɛ wonntum nnkan ɔsor dɔm, eso wonnsusu mpoano anhwea no; dɛmara na mebɛma m'akowaa David asefo, na Levifo a wɔsom me no wɔadɔr.
23. Na EWURADZE n'asɛm baa Jeremia hɔ, dɛ,
JER.33.24, Ana enndwen dza ɔman yi aka no ho, dɛ, Mbusu ebien a EWURADZE saan mu yii hɔn no, wɔatow hɔn akyen? Mbrɛ wobu me man enyimtsia nye yi, dɛ wɔnnyɛ hɔn enyi do dɛ ɔman bio.
25. Mbrɛ EWURADZE se nye yi: Sɛ m'adzekyee na adzesaa ahyɛmu no enngyina a, sɛ mannhyɛ ɔsor na asaase ahyɛdze no a;
26. ɔnodze na mo so mobɔtow Jakob, na m'akowaa David asefo akyen, dɛ mennkɛfa n'asefo mu bi ma woeedzi Abraham, Isaak, na Jakob asefo do mpanyin: na mebɛma hɔn ndɔmmumfo asan, na mehu hɔn mbɔbɔr.

## Tsir 34

1. Asɛm a ofi EWURADZE nkyɛn baa Jeremia hɔ, aber a Babilɔnhen Nebukadenezar, na no dɔm nyina, na asaase do ahendzi a wɔwɔ no tumdzi ase nyina, na aman nyina, bɛnye Jerusalɛm, na no nkurow nyinara koe dɛ:
2. Mbrɛ EWURADZE, Israel Nyankopɔn, se nye yi, Kɔ kɛkasa kyerɛ Judahen Zedekia, na se no dɛ, Mbrɛ EWURADZE se nye yi, Hwɛ, medze kurow yi bɛhyɛ Babilɔnhen nsa, na ɔdze ogya ahyew no:
3. na ɔwoara so irimmfi ne nsa, na ɔkyer ara na wɔbɛkyer wo, na woeyi wo ahyɛ ne nsa; na w'enyiwa bohu Babilɔnhen enyi, na ɔnye wo akasa ano na ano, na akɔ Babilɔn.
4. Naaso Judahen Zedekia, tsie EWURADZE n'asɛm: mbrɛ EWURADZE ka wɔ wo ho nye yi, Innkowu afona ano;
5. ibowu asomdwee mu; na mbrɛ wɔhyehyeew adze maa w'egyanom, ahemfo nkankan no a wodzii w'enyim no, dɛmara so na wɔbɛhyew ama wo; na wobegyam wo, dɛ, Ao ewura! Na emi na maka asɛm no, EWURADZE na ɔse.
6. Nna nkɔnhyɛnyi Jeremia kaa nsɛm yinom nyina kyerɛɛ Judahen Zedekia wɔ Jerusalɛm,
JER.34.7, ber a Babilɔnhen no dɔm wɔnye Jerusalɛm, na Juda nkurow a aka no, Lakis na Azeka, ridzi ako no; na iyinom nye nkurow a wɔagye ho ban a wɔkae wɔ Juda nkurow no mu.
8. Asɛm a ofi EWURADZE nkyɛn baa Jeremia hɔ, aber a ɔhen Zedekia nye nkorɔfo a wɔwɔ Jerusalɛm nyinara dzii ahyɛmu no dɛ wɔmbɔ fahodzi dawur mma hɔn no ekyir no;
9. dɛ nyimpa biara mma n'akowaa, na nyimpa biara mma n'afonabaa a ɔyɛ Hebriwnyi banyin anaa Hebriwnyi basia mmfa noho ndzi; dɛ mma biara nndzi hɔn nya, mekyerɛ, no nua Hebriwnyi no a:
10. na asafohen no nyinara na ɔman no nyinara a wodzii ahyɛmu no tsiei, dɛ biara mma n'akowaa, na biara mma n'afonabaa mfa noho ndzi, na mma biara nndzi hɔn nya bio; wotsiei na wɔmaa wɔfaa hɔnho dzii;
11. na n'ekyir no wotwaa hɔnho, na wɔmaa nkowaa na mfonabaa a wɔama wɔafa hɔnho edzi no, sanee bae bɛyɛɛ nkowaa na mfonabaa bio.
12. Dɛm ntsi EWURADZE n'asɛm fi EWURADZE nkyɛn baa Jeremia hɔ, dɛ, Mbrɛ EWURADZE, Israel Nyankopɔn se nye yi:
13. Menye hom egyanom dzii ahyɛmu wɔ da a medze hɔn mifii Egypt asaase do, fii nkowaasom fi no mu no, dɛ,
JER.34.14, Mfe esuon ewiei no, hom mu nyimpa biara mma no nua a ɔyɛ Hebriwnyi a wɔatɔn no ama wo no, na ɔasom wo mfe esia no, ɔnkɔ nkɛfa noho ndzi mfi wo nkyɛn: na hom egyanom enntsie me, eso wɔammbrɛ hɔn aso adze.
15. Na hom dze, ndaenu yi hom sanee, na hom yɛɛ dza ɔtsen wɔ m'enyi do, dɛ hom mu nyimpa biara bɔɔ fahodzi dawur maa ne nyɛnko; na hom enya edzi ahyɛmu wɔ m'enyim wɔ fi a wɔdze me dzin ato no no mu:
16. na hom sanee boguu me dzin ho fi, na hom maa nyimpa biara n'akowaa, na nyimpa biara n'afonabaa a hom maa wɔfaa hɔnho dzii dɛ mbrɛ wɔpɛ no, sanee bae; na hom tseetsee hɔn dɛ nkowaa na mfonabaa.
17. Dɛm ntsi mbrɛ EWURADZE se nye yi: Hom enntsie me dɛ hom bɔbɔ fahodzi dawur, nyimpa biara dze ama no nua, na nyimpa biara dze ama ne nyɛnko: hwɛ, mo so morobɔ fahodzi dawur, EWURADZE na ɔse, medze hom mama afona, ɔyardɔm, na ɔkɔm; na mebɛma wɔatow hom edzi akɔnaaba wɔ asaase do ahendzi horow nyina mu.
18. Na medze mbarimba a wɔato m'ahyɛmu, wɔannyɛ ahyɛmu a wodzii no m'enyim no mu nsɛm no, ber a wɔpaa ɔnantwiba mu ebien no, ha woduaa n'afaafa no ntamu no;
19. Juda asafohen, na Jerusalɛm asafohen, epiafo no, na asɔfo no, na asaase no do nkorɔfo no nyinara a woduaa ɔnantwiba n'afaafa ntamu no;
20. ɔhyɛ ara na medze hɔn mebɛhyɛ hɔn atamfo nsa, na hɔn a wɔhwehwɛ hɔn nkwa no nsa: na hɔn efun bɛyɛ edziban ama sor nnoma, na asaase mbowa.
21. Na Judahen Zedekia na n'asafohen no so medze hɔn mebɛhyɛ hɔn atamfo nsa, na hɔn a wɔhwehwɛ hɔn nkwa nsa na Babilɔnhen no dɔm a woefi hom enyim kɔ no nsa.
22. Hwɛ, mebɛhyɛ, EWURADZE na ɔse, na mama wɔasan aba kurow yi ho; na wɔnye no bɔko, na wɔagye, na wɔdze gya ahyew no: na mebɛyɛ Juda nkurow amamfo a ɔtsefo nnyi mu.

## Tsir 35

1. Asɛm a ofi EWURADZE nkyɛn baa Jeremia hɔ wɔ Judahen Josia ne ba Jehoiakim ne nda no mu dɛ
2. Kɔ Rekabfo fie, na kɛkasa kyerɛ hɔn, na fa hɔn bra EWURADZE fie mpia no kor mu, na ma hɔn nsa ma wɔnnom.
3. Nna mefaa Habazinia ba Jeremia ne ba Jaazania, na no nuanom, na ne mbabanyin nyinara, na Rekabfo fie nyinara;
4. na medze hɔn mebaa EWURADZE fie, wɔ Nyame nyimpa Igdalia ba Hanan ne mbabanyin hɔn pia no a ɔwɔ abowanohwɛfo Sallum ba Maaseia ne pia etsifi no mu:
5. na medze kuraba a nsa ahyehyɛ no amaama, na nkɔɔpow sisii hɔn enyim, na mesee hɔn dɛ, Hom nnom nsa ɛ.
6. Na wɔkaa dɛ, Yɛnnkɔnom nsa biara: na hɛn egya Rekab ne ba Jonadab hyɛɛ hɛn, dɛ, Hom o, hom mbabanyin o, mma hom nnom nsa dabiarada:
7. eso mma hom nnsi dan, na wonndua aba, anaa wɔnntsɛw wenyin ture, anaa wonnya bi: na mbom hom ntsena asese mu hom nda nyina; ama hom aatsena ase nda pii wɔ asaase a hom yɛ do amamforafo no mu.
8. Na yɛayɛ setsie ama hɛn egya Rekab ne ba Jonadab wɔ dza ɔdze hyɛɛ hɛn nyinara ho dɛ, mma yɛnnom nsa hɛn nda nyinara, hɛnara, hɛn yernom, hɛn mbabanyin, na hɛn mbabaa;
9. anaaso yennsisi adan yɛnntsena mu: eso yennyi wenyin ture, na mfuwa, na aba:
10. mbom yɛatsenatsena asese mu, na yɛayɛ setsie, na yɛayɛ dɛ mbrɛ hɛn egya Jonadab hyɛɛ hɛn no nyinara.
11. Na ɔbaa dɛ, ber a Babilɔnhen Nebukadenezar tui baa asaase yi do no, nna yɛsee dɛ, Hom mbra ma yɛnkɔ Jerusalɛm wɔ Kaldeafo dɔm ho hu ntsi, na Siriafo dɔm ho hu ntsi; nna yɛtse Jerusalɛm yi.
12. Nna EWURADZE n'asɛm baa Jeremia hɔ, dɛ,
JER.35.13, Mbrɛ dɔm EWURADZE, Israel Nyankopɔn, se nye yi: Kɔ, na kɛse Juda mbarimba na Jerusalɛm atsefo dɛ, Aso hom nnkɛgye nkyerɛkyerɛ dɛ hom betsie me nsɛm bi a? EWURADZE na ɔse.
14. Nsɛm a Rekab ba Jonadab dze hyɛɛ ne mbabanyin dɛ mma wɔnnom nsa no, woedzi do, na ɔdze bodu ndɛ da yi wɔnnoom bi, osiandɛ wodzi hɔn egya ne mbrasɛm do: na emi dze, makasa makyerɛ hom, mosoɛr ahema na mekasa; na hom enntsie me.
15. Masoma mo nkowaa nkɔnhyɛfo no nyinara aba hom nkyɛn, eso mosoɛr ahema na mosoma hɔn, dɛ, Afei hom mu nyimpa biara nsan mfi no kwan bɔn no do, na ɔnyɛ ne nyɛe yie, na mma onnkedzi abosom afofor bi ekyir nnkɔsom hɔn, na hom atsena asaase a medze mama hom na hom egyanom no do: na mbom hom ammbrɛ hom aso adze, eso hom enntsie me.
16. Susuampaara dɛ Rekab na Jonadab ne mba woedzi mbrasɛm a hɔn egya dze hyɛɛ hɔn no do no, na ɔman yi dze, woenntsie me yi;
17. dɛm ntsi mbrɛ EWURADZE, dɔm Nyankopɔn, Israel Nyankopɔn, ɔse nye yi: Hwɛ, medze mbusu nyina a maka etsia Juda na Jerusalɛm atsefo nyinara no mebɛba hɔn do: osiandɛ makasa akyerɛ hɔn, na woenntsie; mafrɛ hɔn so, na wɔanngye do.
18. Na Jeremia see Rekabfo fi no dɛ, Mbrɛ dɔm EWURADZE, Israel Nyankopɔn, se nye yi: Osiandɛ hom etsie hom egya Jonadab ne mbrasɛm, na hom edzi n'ahyɛdze nyinara do, na hom ayɛ dɛ mbrɛ ɔhyɛɛ hom nyinara ntsi;
19. dɛm ntsi mbrɛ dɔm EWURADZE, Israel Nyankopɔn, se nye yi: Ɔbarimba a ogyina m'enyim nnkɔbɔ Rekab ba Jonadab ara da.

## Tsir 36

1. Na ɔbaa dɛ Josia ba Jehoiakim, Judahen no, n'afe a otsia anan no mu no nna asɛm yi fi EWURADZE nkyɛn baa Jeremia hɔ, dɛ, , #2 Ahe 24.1; 2 Mbe 36.5-7; Dan 1.1
2. Fa nwoma mbobɔwee, na kyerɛw nsɛm nyina a maka akyerɛ wo etsia Israel, na Juda, na amanaman nyina wɔ mu, ofi da a mekasaa kyerɛɛ wo fi Josia ber do dze besi ndɛ da yi mpo.
3. Bi a Juda fi bɛtse mbusu nyina a mesua me tsir mu dɛ medze bɛyɛ hɔn; ama hɔn mu nyimpa biara ɔaasan efi no kwan bɔn do; ama medze hɔn emumuyɛ na hɔn bɔn aakyɛ hɔn.
4. Nna Jeremia frɛɛ Neria ba Baruk; na Baruk kyerɛɛw EWURADZE nsɛm a ɔkaa kyerɛɛ Jeremia nyina fir n'anomu hyɛɛ nwoma mbobɔwee no mu.
5. Na Jeremia hyɛɛ Baruk, dɛ, Wɔatow me mu; murunntum nnkɔ EWURADZE fie:
6. Dɛm ntsi ɔwoara kɔ, na kɛkenkan EWURADZE nsɛm a ekyerɛwee no, wɔ EWURADZE fie, wɔ mbuadadzi da no mu: na kenkan no wɔ Judafo nyina a wofi hɔn nkurow do ba no so asomu.
7. Bi a wɔdze hɔn nkotoserɛ bogu EWURADZE enyim, na hɔn mu biara bɛsan efi no kwan bɔn no do: na ebufuw na ebufuhyew a EWURADZE aka egu ɔman yi do no ɔso.
8. Na Neria ba Baruk yɛɛ dɛ dza nkɔnhyɛnyi Jeremia hyɛɛ no no nyina, na ɔkenkaan EWURADZE nsɛm no a ɔwɔ nwoma no mu no wɔ EWURADZE fie.
9. Afei ɔbaa dɛ Josua ba Jehoiakim, Judahen no, n'afe a otsia enum no, wɔ bosoom a otsia akron no, nkorɔfo a wɔwɔ Jerusalɛm nyina, na nkorɔfo a wofi Juda mu baa Jerusalɛm nyina, wɔbɔɔ mbuadadzi ho dawur wɔ EWURADZE enyim.
10. Nna Baruk kenkaan Jeremia ne nsɛm a ɔwɔ nwoma no mu no wɔ EWURADZE fie, wɔ ɔkyerɛwfo Safan ne ba Gemaria ne pia a ɔwɔ etsifi abangua no mu wɔ EWURADZE fie ɔponkɛse no ano, wɔ ɔman no nyina asomu.
11. Na Safan ne ba Gemaria ne babanyin Mikaia tsee EWURADZE nsɛm a ɔwɔ nwoma no mu no nyina no,
JER.36.12, osianee kɔr ɔhen ne fie. Ɔkɔr ɔkyerɛwfo no ne pia no mu: na, hwɛ, asafohen no nyina tsetse hɔ, mekyerɛ ɔkyerɛwfo Elisama, na Semaia ba Delaia, na Akbor ba Elnatan, na Safan ba Gemaria, na Hanania ba Zedekia, na asafohen no nyinara.
13. Nna Mikaia kaa nsɛm a ɔtsee no ber a Baruk kenkaan nwoma no wɔ ɔman no asomu nyina kyerɛɛ hɔn.
14. Dɛm ntsi asafohen no somaa Jehudi a ofi Kusi ebusua mu no wɔ Baruk hɔ, dɛ, Fa nwoma mbobɔwee no a akenkan mu nsɛm wɔ ɔman no asomu no kitsa wo nsamu bra. Nna Neria ba Baruk faa nwoma mbobɔwee no kitsaa ne nsamu na ɔbaa hɔn nkyɛn.
15. Na wɔsee no dɛ, Tsena ase ɛ, na kenkan no hɛn asomu. Nna Baruk kenkaan no hɔn asomu.
16. Afei ɔbaa dɛ, wonyae tsee nsɛm no nyinara no, wɔdze akomatu danee hwehwɛɛ hɔnho, na wɔsee Baruk dɛ, Otwar dɛ yɛkɛka nsɛm yi nyina kyerɛ ɔhen.
17. Na wobisaa Baruk dɛ, Afei ka kyerɛ hɛn, Isii dɛn kyerɛɛw nsɛm yi nyina? Ana ɔkae ma ekyerɛwee a?
18. Nna Baruk buaa hɔn dɛ, Ɔdze n'ano kaa nsɛm yi nyinara kyerɛɛ me, na mo so medze dubir kyerɛwee guu nwoma mu.
19. Nna asafohen no see Baruk dɛ, Kɔ, kosuma, ɔwo na Jeremia; mma obiara nnhu mbrɛ hom wɔ.
20. Asafohen no dze nwoma mbobɔwee no siee ɔkyerɛwfo Elisama ne pia no mu; na wɔkɔr ɔhen no nkyɛn wɔ abangua no do; na wɔkaa nsɛm no nyina wɔ ɔhen no asomu.
21. Nna ɔhen no somaa Jehudi dɛ ɔnkɛfa nwoma mbobɔwee no mbra: na okeyii no ɔkyerɛwfo Elisama ne pia no mu. Na Jehudi kenkanee kyerɛɛ ɔhen no na asafohen a wogyinagyina ɔhen no nkyɛn nyinara.
22. Nna ɔhen tse awɔwber dan no mu, wɔ bosoom a otsia akron no mu: na mbukyia mu ogya a ɔredzɛw taa n'enyim.
23. Na ɔbaa dɛ, aber a Jehudi wiee nkrataa ebiasa anaa anan kenkan no, ɔhen no dze sekamba twitwae na ɔdze guu gya a ɔwɔ mbukyia mu no mu kesii dɛ nwoma mbobɔwee no nyina hyewee wɔ ogya a ɔwɔ mbukyia mu no.
24. Na woennsuro, eso woennsunsuan hɔn ntar mu, ɔhen no, na no nkowaa nyinara.
25. Mpo ber a Elnatan na Delaia na Gemaria totɔe serɛɛ ɔhen no dɛ nkyɛ mma ɔnnhyew nwoma mbobɔwee no: oenntsie hɔn.
26. Na ɔhen no hyɛɛ ɔhenba Jerameel, na Azriel ba Seraia, na Abdeel ba Selemia, dɛ wɔnkɛkyer ɔkyerɛwfo Baruk na nkɔnhyɛnyi Jeremia: naaso EWURADZE dze hɔn sumae.
27. Afei ɔhen no hyeew nwoma mbobɔwee no a nsɛm a Baruk kyerɛwee fii Jeremia anomu wɔ mu no ekyir no, EWURADZE n'asɛm baa Jeremia hɔ, dɛ,
JER.36.28, Fa nwoma mbobɔwee fofor so bio, na kyerɛw nkan nsɛm a ɔwɔ nwoma mbobɔwee a odzi kan no a Judahen Jehoiakim ahyew no no, wɔ mu.
29. Na ka wɔ Judahen Jehoiakim ho dɛ, Mbrɛ EWURADZE se nye yi: Ɔwo ahyew nwoma mbobɔwee yi, na ase dɛ, Ɔyɛ dɛn ntsi na akyerɛw no wɔ mu dɛ, Babilɔnhen bɛba abɛsɛɛ asaase yi ampaara, na ɔama nyimpa na abowa abɔ adze wɔ do?
30. Dɛm ntsi mbrɛ EWURADZE ka wɔ Judahen Jehoiakim ho nye yi: Onnkenya obi a ɔbɛtsena David akɔngua do: na no fun so wɔbɔtow akyen ma ɔhyew afa do ewiaber, na awɔw afa do anadwe.
31. Na mebɛtsea ɔno na n'asefo na no nkowaa wɔ hɔn emumuyɛ ntsi, na medze mbusu nyina a maka etsia hɔn no, na woenntsie no, bɛba hɔn na Jerusalɛm nyina, na Judamba do.
32. Nna Jeremia faa nwoma mbobɔwee fofor so, na ɔdze maa ɔkyerɛwfo Baruk, Neria ba no ɔno na ɔkyerɛɛw nwoma a Judahen Jehoiakim hyeew no wɔ gya mu no no mu nsɛm nyina fii Jeremia anomu hyɛɛ mu: na wɔdze nsɛm a ɔtsetse dɛm pii kekaa ho.

## Tsir 37

1. Na Josia ba Zedekia dzii hen wɔ Jehoiakim ba Konia a Babilɔnhen Nebukadenezar hyɛɛ no hen wɔ Juda asaase no do no ananmu.
2. Na ɔno o, no nkowaa o, asaase no do nkorɔfo o, woenntsie EWURADZE ne nsɛm a ɔnam nkɔnhyɛnyi Jeremia do kae no.
3. Na ɔhen Zedekia somaa Selemia ba Jehukal, na ɔsɔfo Zefania, Maaseia ne ba no wɔ nkɔnhyɛnyi Jeremia nkyɛn, dɛ, Afei yi mpaa ma EWURADZE hɛn Nyankopɔn ma hɛn.
4. Nna Jeremia dzi ɔman no mu ndɔfir: osiandɛ nna wonnyae mmfaa no nntoo efiadze.
5. Ber no nna Farao no dɔm efir edzi fi Egypt reba: na ber a Kaldeafo a wobotuaa Jerusalɛm no tsee hɔn nka no, wotui fii Jerusalɛm.
6. Nna EWURADZE nsɛm baa nkɔnhyɛnyi Jeremia hɔ, dɛ,
JER.37.7, Mbrɛ EWURADZE, Israel Nyankopɔn no, ɔse nye yi: Mbrɛ hom nkɛse Judahen a ɔsomaa hom me nkyɛn dɛ hom mbebisa mo hɔ adze no, nye yi. Hwɛ, Farao no dɔm a woefir edzi robɔboa hom no, wɔbɛsan akɔ Egypt hɔnankasa hɔn asaase do.
8. Na Kaldeafo no bɛba bio, na wɔnye kurow yi abɔko, na wɔbɛgye na wɔdze gya ahyew no.
9. Mbrɛ EWURADZE se nye yi: Mma hom nndaadaa homho, dɛ, Ɔkɔ ara na Kaldeafo befi hɛn nkyɛn akɔ: osiandɛ wɔronnkɔ.
10. Na kaansa hom kuku Kaldeafo dɔm a wɔnye hom roko nyina, na ɔka hɔn mu epirafo nko mpo a, nkyɛ hɔn mu nyimpa biara bɔsoɛr efi n'asesee mu, na wɔdze gya ahyew kurow yi.
11. Na ɔbaa dɛ Kaldeafo dɔm tui fii Jerusalɛm wɔ Farao no dɔm ho hu ntsi no,
JER.37.12, nna Jeremia fii Jerusalɛm dɛ ɔrokɔ Benjamin asaase do akɛgye ne kyɛfa wɔ hɔ wɔ ɔman no ne finimfin.
13. Na odur Benjamin ɔponkɛse no mu no, na aweɔmfo panyin bi wɔ hɔ a ne dzin dze Irija, Hanania ba Selemia ne ba a; na osuoo nkɔnhyɛnyi Jeremia mu, see dɛ, Ɔwo adan rokɔ Kaldeafo nkyɛn.
14. Nna Jeremia see dɛ, Eboa; mennyɛ nyia ɔadan rokɔ Kaldeafo nkyɛn; naaso oenntsie no: nna Irija suoo Jeremia mu, na ɔdze no brɛɛ asafohen no.
15. Na asafohen no bo fuuw Jeremia, na wɔhwee no, na wɔdze no kɔtoo efiadze wɔ ɔkyerɛwfo Jonatan fie; nna hɔ na wɔdze ayɛ efiadze.
16. Na Jeremia kɔr mona efiadze no mu, na etu no mu, na Jeremia dzii hɔ nda pii.
17. Nna ɔhen Zedekia somae ma wɔkɛfaa no bae: na ɔhen no bisaa no wɔ ne fie nsumaa mu, dɛ, Ana asɛm bi a ofi EWURADZE nkyɛn wɔ hɔ? Na Jeremia see dɛ, Bi wɔ hɔ. Ɔkae so dɛ, Wobeyi wo ahyɛ Babilɔnhen ne nsa.
18. Bio so Jeremia see ɔhen Zedekia dɛ, Ebɛnadze mu na mayɛ bɔn etsia ɔwo, anaa wo nkowaa, anaa wo man, ma hom dze me ato efiadze yi?
19. Hom nkɔnhyɛfo a wɔhyɛɛ hom nkɔm dɛ, Babilɔnhen remmba hom do, anaa asaase yi do no, wɔwɔ henfa?
20. Na afei, mo wura ɔhen, meserɛ wo, tsie ɛ: meserɛ wo ma mo nkotoserɛ nsɔ w'enyi; na mma wɔmmfa me nnsan ɔkyerɛwfo Jonatan fie, ɔno bɛyɛ na mewu wɔ hɔ.
21. Nna ɔhen Zedekia hyɛe ma wɔdze Jeremia kesiee aweɔmfo abangua no mu, ma daa wofi boodootofo brɔn no mu ma no boodoo ntɔwmu kor, dze kodur dɛ kurow no mu boodoo nyina sae. Mbrɛ Jeremia tsenaa aweɔmfo abangua no mu nye no.

## Tsir 38

1. Na Maatan ba Sefatia, na Pasur ba Gedalia, na Selemia ba Jukal, na Malkia ba Pasur tsee nsɛm a Jeremia kaa kyerɛɛ ɔman no nyina, dɛ,
JER.38.2, Mbrɛ EWURADZE se nye yi, Nyia ɔbɛtsena kurow yi mu no, obowu afona, ɔkɔm, na ɔyardɔm ano: na nyia obefir edzi akɔ Kaldeafo nkyɛn no dze, ɔbɛtsena ase, na no nkwa bɛyɛ no dɛ afonam, na ɔbɛtsena ase.
3. Mbrɛ EWURADZE se nye yi, Wɔdze kurow yi bɛhyɛ Babilɔnhen no dɔm nsa ara ampa, na wɔagye.
4. Nna asafohen no see ɔhen no dɛ, Yɛserɛ wo, Ma wonku ɔbarimba yi: susuampaara dɛ ɔgow akofo a wɔaka wɔ kurow yi mu nsa, na ɔman no nyinara nsa, wɔ dɛ ɔka dɛm nsɛm yi kyerɛ hɔn ntsi: na ɔbarimba yi ɔnnhwehwɛ ɔman yi ne yie, na mbom no mbusu a.
5. Na ɔhen Zedekia see dɛ, Hwɛ, ɔwɔ hom nsamu: na nnyɛ ɔhen nye nyia obotum ayɛ biribi etsia hom.
6. Nna wɔfaa Jeremia, na wɔkotoow no kyeen ɔhenba Malkia mona efiadze a ɔwɔ aweɔmfo abanguado no mu: na wɔdze ntampehoma gyaagyaa Jeremia siaan mu. Na mona efiadze no hɔ nnyi nsu, dɛ adɛtsebir nko: na Jeremia homee kɔr adɛtsebir no mu.
7. Afei ber a Etiopianyi Ebed-melek, opianyi a ɔwɔ ahemfie no, tsee dɛ wɔdze Jeremia akɔto mona efiadze no, nna ɔhen no so tse Benjamin ɔponkɛse mu no,
JER.38.8, Ebed-melek fiir edzi fii ahemfie, kɛkasaa kyerɛɛ ɔhen no, dɛ,
JER.38.9, Mo wura ɔhen, mbarimba yi abɔ mbusu wɔ dza wɔdze ayɛ nkɔnhyɛnyi Jeremia no nyina, dɛ wɔakɔtow no akyen mona efiadze no mu; na ɔkɔm ntsi ɔreyɛ oewu wɔ mbrɛ ɔwɔ no: osiandɛ edziban bi nnyi kurow no mu bio.
10. Nna ɔhen no hyɛɛ Etiopianyi Ebed-melek, dɛ, Fa mbarimba eduasa fi ha ka wo ho, na keyi nkɔnhyɛnyi Jeremia fi mona efiadze no mu, ansaana oewu.
11. Nna Ebed-melek faa mbarimba no kaa no ho, na ɔkɔr ahemfie adzekoradan no ase, na ɔkɛfaa ntangow dadaw a atsetsew na esusuw, na ɔdze ntampehoma kyekyeree gyaagyaa mu siaan mona efiadze no mu maa Jeremia.
12. Na Etiopianyi Ebed-melek see Jeremia dɛ, Fa ntangow dadaw a atsetsew na esusuw no hyehyɛ w'ambɔtoadze wɔ ntampehoma no ase. Na Jeremia yɛɛ dɛm.
13. Nna wɔdze ntampehoma no twee Jeremia baa sor, na woyii no fii mona efiadze no mu: na Jeremia tsenaa aweɔmfo abangua no mu.
14. Nna ɔhen Zedekia somae ma wɔkɛfaa nkɔnhyɛnyi Jeremia baa ne nkyɛn wɔ EWURADZE fie abow a otsia ebiasa no ano: na ɔhen no see Jeremia dɛ, Miribebisa wo asɛm bi; na mma nnsiw me biribiara do.
15. Nna Jeremia see Zedekia dɛ, Aso mepaa mu ka kyerɛ wo a, ana nnyɛ oku ara na woboku me bi? Na sɛ mema wo apam a, irinntsie me.
16. Nna Zedekia kaa ntam nsumaa mu kyerɛɛ Jeremia, dɛ, Dɛ EWURADZE a ɔyɛɛ hɛn kra yi tse ase yi, murunnku wo, eso meremmfa wo nhyɛ mbarimba yi a wɔrohwehwɛ wo nkwa yi nsamu.
17. Nna Jeremia see Zedekia dɛ, Mbrɛ EWURADZE dɔm Nyankopɔn, Israel Nyankopɔn no, ɔse nye yi: Sɛ ibefir edzi akɔ Babilɔnhen n'asafohen no nkyɛn a, nkyɛ ɔnodze wo kra bɛtsena ase, na kurow yi so, wɔnnkɛfa gya ahyew no; na ɔwo na wo fifo bɛtsena ase:
18. na sɛ irimmfi edzi nnkɔ Babilɔnhen n'asafohemfo no nkyɛn a, ɔnodze wɔdze kurow yi bɛhyɛ Kaldeafo nsa, na wɔdze gya ahyew no, na ɔwoara so irimmfi hɔn nsa mfi.
19. Na ɔhen Zedekia see Jeremia dɛ, Musuro Judafo a wɔadan kɔ Kaldeafo no nkyɛn no, bi a wobeyi me ahyɛ hɔn nsa, na woesi me atwetwe.
20. Na Jeremia see dɛ, Wonnkeyi wo ama. Meserɛ wo ara, tsie EWURADZE ne ndze wɔ dza mereka kyerɛ wo yi mu: dɛm na obesi wo yie, na wo kra atsena ase.
21. Na sɛ epow dɛ ibefir edzi akɔ a, asɛm a EWURADZE dze akyerɛ me nye yi:
22. Hwɛ, mbaa a wɔaka wɔ Judahen ne fie nyina wɔdze hɔn befir edzi akɔ Babilɔnhen n'asafohen no nkyɛn, na mbaa no bɛse dɛ, W'anyɛnko brɛbo na wɔadaadaa wo, na woedzi wo do nyim: afei a w'anan atɔ adɛtsebir mu yi, wɔadan wo egya.
23. Na wɔdze wo yernom na wo mba nyinara befir edzi akɔ Kaldeafo nkyɛn: na ɔwoara nnkefi hɔn nsa efi, na mbom Babilɔnhen ne nsa bɛka wo: na ɔwoara na ebɛma wɔdze gya ahyew kurow yi.
24. Nna Zedekia see Jeremia dɛ, Mma nyimpa biara nntse asɛm yi, na innkowu.
25. Na iyi sɛ asafohen no tse dɛ menye wo akasa a, na wɔba wo nkyɛn, na wɔbɛse wo dɛ, Afei ka dza aka akyerɛ ɔhen no kyerɛ hɛn; mma nnsiw hɛn biribiara do, na yerunnku wo: eso dza ɔhen kaa kyerɛɛ wo no, a:
26. ɔnodze se hɔn dɛ, Mo nkotoserɛ na medze koguu ɔhen no enyim, dɛ mma ɔmma me nnsan nnkɔ Jonatan fie munnkowu wɔ hɔ.
27. Nna asafohen no nyinara baa Jeremia nkyɛn bebisaa no: na ɔkaa nsɛm yi a ɔhen no hyɛɛ no no nyinara kyerɛɛ hɔn dɛmara. Nna wogyaa dɛ wɔnye no kasa; osiandɛ woennhu asɛm no.
28. Nna Jeremia tsenaa aweɔmfo abangua no mu ara dze kodur dɛ wɔgyee Jerusalɛm.

## Tsir 39

1. Na ɔbaa dɛ wɔgyee Jerusalɛm (wɔ Judahen Zedekia afe a otsia akron no mu, bosoom du no mu no, Babilɔnhen Nebukadenezar na no dɔm nyinara wɔbaa Jerusalɛm, na wobotuaa no;
2. Zedekia afe a otsia dubiako no, bosoom a otsia anan no, na bosoom no mu da a otsia akron no mu, na wokefiir kurow no mu:)
3. ma Babilɔnhen n'asafohen no nyinara bɛhɛɛn kurow no mu, na wɔtsenatsenaa finimfin abow kɛse no mu, mekyerɛ Nergal-sarezer, Samgar-nebo, Sarsekim, Rab-saris, Nergal-sarezer, Rab-mag, wɔnye Babilɔnhen n'asafohen nkaa no nyinara.
4. Na ɔbaa dɛ aber a Judahen Zedekia, na mbarimba akofo no nyinara hun hɔn no, nna woguanguanee, na wofii kurow no mu fiir anadwe, duaa ɔhen no ture mu kwan do, dze faa abow kɛse mu wɔ afasu ebien ntamu: na wɔdze faa Araba kwan do kɔree.
5. Na Kaldeafo hɔn dɔm no tsiiw hɔn, na wɔkɔtoo Zedekia wɔ Jeriko tɛtɛr mu: na wɔkyeer no no, wɔdze no baa Babilɔnhen Nebukadenezar nkyɛn wɔ Ribla wɔ Hamat asaase do, na obuaa no atsɛn.
6. Nna Babilɔnhen kunkum Zedekia ne mba wɔ Ribla wɔ n'enyim: eso Babilɔnhen kunkum Juda ekunyin no nyinara.
7. Afei so otutuu Zedekia n'enyiwa, na ɔtoo no mpokyerɛ dɛ wɔmfa no nkɔ Babilɔn.
8. Na Kaldeafo dze gya hyeew ahemfi no, na ɔmamfo no efiefi no, na wodwuruuw Jerusalɛm afasu no guu famu.
9. Nna aweɔmfo safohen Nebuzaradan faa ɔman no nkaa a wɔkaa kurow no mu no; na hɔn a wɔdanee kɔr ne nkyɛn no so, na ɔman no nkaa a wɔkae no nyinara ndɔmmum kɔr Babilɔn.
10. Na aweɔmfo safohen Nebuzaradan gyaa ɔman no mu ehiafo a wonnyi hwee no wɔ Juda asaase do, na ɔdze wenyin nture na mfuwa memaa hɔn da no ara.
11. Afei Babilɔnhen Nebukadenezar hyɛɛ aweɔmfo safohen Nebuzaradan wɔ Jeremia ho dɛ,
JER.39.12, Fa no, na hwɛ no yie, na mma nnyɛ no bɔn biara; na dza ɔbɛse wo nyina yɛ ma no.
13. Nna aweɔmfo safohen Nebuzaradan, na Nebusaziban, Rab-saris, na Nergal-sarezer, Rab-mag, na Babilɔnhen n'asafohen etsitsir no nyinara wɔsomae;
14. wɔsomae ma wɔkɛfaa Jeremia fii aweɔmfo abangua no mu bae, na wɔdze no hyɛɛ Safan ba Ahikam ne ba Gedalia nsa, dɛ ɔmfa no nkɔ fie: nna ɔkɛtsenaa no nkorɔfo no mu.
15. Afei Jeremia da ho da efiadze wɔ aweɔmfo abangua no no mu no, nna EWURADZE n'asɛm baa no hɔ dɛ,
JER.39.16, Kɔ, na kɛse Etiopianyi Ebed-melek, dɛ, Mbrɛ dɔm EWURADZE, Israel Nyankopɔn no, ase nye yi: Hwɛ, mebɛma me nsɛm aba mu wɔ kurow yi do ayɛ mbusu, na nnyɛ papa bi a; na ɔbɛba mu wɔ w'enyim da no.
17. Na da no mebɛgye wo, EWURADZE na ɔse: na wɔremmfa wo nnhyɛ mbarimba a isuro hɔn no nsa.
18. Na nkwa na mebɛgye wo, na eronntɔ afona ano, na wo nkwa bɛyɛ afonam ama wo: osiandɛ ɔwo edze wo werɛ atwer me, EWURADZE na ɔse.

## Tsir 40

1. Asɛm a ofi EWURADZE nkyɛn baa Jeremia hɔ, aber a aweɔmfo safohen Nebuzaradan gyaa no wɔ Rama n'ekyir no, ber a ɔfaa no dɛ ɔda nkɔnsɔnkɔnsɔn mu wɔ Jerusalɛm na Juda ndɔmmumfo a wɔdze hɔn rokɔ Babilɔn ndɔmmum no mu no.
2. Na aweɔmfo safohen no faa Jeremia, na ɔsee no dɛ, EWURADZE wo Nyankopɔn na ɔkaa mbusu yi baa bea yi do:
3. na EWURADZE na ɔama aba mu, na ɔayɛ dɛ mbrɛ ɔkae no; osiandɛ hom ayɛ bɔn etsia EWURADZE, na hom enntsie ne ndze, dɛm ntsi na adze yi aba hom do yi.
4. Na afei, hwɛ, Masan wo ndɛ da yi efi nkɔnsɔnkɔnsɔn a ɔda wo nsa no mu. Sɛ ehwɛ na oye ma wo dɛ enye me bɔkɔ Babilɔn a, bra, na mobɔhwɛ wo yie; na sɛ ehwɛ na omuo ma wo dɛ enye me bɔkɔ Babilɔn a, ma ɔnka: hwɛ, asaase no nyina da w'enyim; beebiara a ehwɛ a oye na ɔyɛ ahomka ma wo dɛ ebɔkɔ no, kɔ hɔ.
5. Na onnyae nnsanee no, ɔsee dɛ, San mbɔ na kɔ Safan ba Ahikam ne ba Gedalia a Babilɔnhen ahyɛ no ambrado wɔ Juda nkurow do no, na kɛtsena ne nkyɛn wɔ ɔman no mu: anaa kɔ beebiara a ehwɛ a ibenya ahomka dɛ ebɔkɔ no. Nna aweɔmfo safohen no maa no akwantu mu edziban na ahyɛdze, na ogyaa no kwan.
6. Nna Jeremia kɔr Ahikam ba Gedalia nkyɛn wɔ Mizpa, na ɔkɛtsenaa ne nkyɛn wɔ ɔman a wɔaka asaase no do no mu.
7. Afei ber a dɔm no hɔn asafohen a wɔwɔ nhaban mu no, mekyerɛ hɔn na hɔn mbarimba no, wɔtsee dɛ Babilɔnhen ahyɛ Ahikam ba Gedalia ambrado wɔ asaase no do, na ɔdze mbarimba, na mbaa, na mbofraba, na asaase no do akɔhweaban a wɔammfa hɔn ndɔmmum annkɔ Babilɔn no mu bi ahyɛ n'ase no;
8. nna wɔbaa Gedalia nkyɛn wɔ Mizpa, mekyerɛ Netania ba Ismael, na Karea mba Johanan na Jonatan, na Tanhumet ba Seraia, na Netofanyi Efai ne mba, na Maakanyi ne ba Jezania, hɔn na hɔn mbarimba.
9. Na Safan ba Ahikam ne ba Gedalia kaa ntam kyerɛɛ hɔn na hɔn mbarimba no, dɛ, Mma hom nnsuro dɛ hom bɔsom Kaldeafo no: na hom ntsena asaase no do, na hom nsom Babilɔnhen no, na obesi hom yie.
10. Emi dze, hwɛ, Mebɛtsena Mizpa megyina Kaldeafo a wɔbɛba hɛn nkyɛn no enyim: na hom dze, hom mboaboa nsa na ɔpɛber nduadzewa na ngo ano, na hom mfa ngugu hom ndzɛmba mu, na hom ntsenatsena hom nkurow a hom afefa no mu.
11. Dɛmara so na Judafo a wɔwɔ Moab, na Ammonmba mu, na Edom, na hɔn a wɔwɔ asaase no nyina do nyinara, wɔtsee dɛ Babilɔnhen egya Juda nkaa, na dɛ ɔdze Safan ba Ahikam ne ba Gedalia edzi hɔn do ɔpanyin no;
12. nna Judafo no nyina sanee fii mbea a wɔpaam hɔn kɔree no do bae, na wɔbaa Juda asaase do, wɔ Gedalia nkyɛn, wɔ Mizpa, na wɔboaboaa nsa na ɔpɛber nduadzewa piigyan ara ano.
13. Nkyii so Karea na Johanan, na dɔm a wɔwɔ haban mu n'asafohen no, wɔbaa Gedalia nkyɛn wɔ Mizpa,
JER.40.14, na wɔsee no dɛ, Ana inyim dɛ Ammonmba hɔn hen Baalis asoma Netania ba Ismael dɛ omboku wo? Na Ahikam ba Gedalia anngye hɔn enndzi.
15. Nna Karea ba Johanan see Gedalia wɔ Mizpa wɔ nsumaa mu, dɛ, Meserɛ wo, ma monkɔ, na munkoku Netania ba Ismael, na nyimpa biara runnhu: ɔyɛ dɛn ntsi na oboku wo, ma Judafo a wɔaboa ano aba wo nkyɛn no nyinara mbɔ mpetse, na Juda nkaa no nhera?
16. Na Ahikam ba Gedalia see Karea ba Johanan, dɛ, Mma nnyɛ dɛm adze yi: na atorsɛm na eka no Ismael ho yi.

## Tsir 41

1. Afei ɔbaa dɛ bosoom a otsia esuon no mu, Elisama ba Netania ne ba Ismael, a ofi ɔhen asefo, na ɔhen n'etsitsir no mu no, na mbarimba du a wɔka no ho no, baa Ahikam ba Gedalia nkyɛn wɔ Mizpa: na Mizpa hɔ na wɔbɔɔ mu dzidzii.
2. Nna Netania ba Ismael, na mbarimba du a wɔka no ho no soɛree, na wɔdze afona twitwaa Safan ba Ahikam ne ba Gedalia, na wokum nyia Babilɔnhen hyɛɛ no ambrado wɔ asaase no do no.
3. Ismael so kunkum Jewfo a wɔnye Gedalia wɔ Mizpa nyina, na Kaldeafo a wohun hɔn wɔ hɔ no, mbarimba akofo no a.
4. Na ɔbaa dɛ oeku Gedalia ekyir ndaenu no a obiara nntsee no,
JER.41.5, mbarimba bi eduowɔtwe fi Sekem, Siloh, na Samaria bae a woeyiyi hɔn abɔdwesa na woesunsuan hɔn ntar mu, na wɔatotow hɔnho akam, na edziban afɔr na nduhuam kitsakitsa hɔn nsamu, dɛ wɔdze reba EWURADZE fie.
6. Na Netania ba Ismael fiir edzi fii Mizpa kehyiaa hɔn kwan, ɔrokɔ nyina nna orusu: na ɔbaa dɛ, ɔnye hɔn hyiae no, ɔsee hɔn dɛ, Hom mbra Ahikam ba Gedalia nkyɛn.
7. Na ɔbaa dɛ, wɔbaa kurow no ne finimfin no, Netania ba Ismael, ɔnoara na mbarimba a wɔka no ho no kunkum hɔn, na wɔtoow hɔn guu mona no mu.
8. Na hɔn mu mbarimba du see dɛ, Mma nnku hɛn: na yɛwɔ edzidzidze suma haban mu, ewifua na atoko, na ngo, na ewo. Nna ogyaae, na oennku hɔn ammfora hɔn nuanom no.
9. Afei mona a Ismael toow hɔn a okunkum hɔn kaa Gedalia ho hɔn efun guu mu no, (ɔnoara nye dza ɔhen Asa tui wɔ Israelhen Baasha ho suro ntsi no) na Netania ba Ismael dze hɔn a wokunkum hɔn no hɔn efun hyɛɛ no ma.
10. Nna Ismael faa ɔman nkaa a wɔwɔ Mizpa no nyinara kɔr ndɔmmum, mekyerɛ ɔhen ne mbabaa no, na nkorɔfo a wɔkaa Mizpa aweɔmfo safohen Nebuzaradan dze hyɛɛ Ahikam ba Gedalia n'ase no nyina Netania ba Ismael soaa hɔn ndɔmmum kɔree, na osii mu dɛ orukotwa mu akɔ Ammonmba no nkyɛn.
11. Na Karea ba Johanan, na dɔm asafohemfo a wɔwɔ ne nkyɛn no nyina, wɔtsee mbusu nyina a Netania ba Ismael abɔ no,
JER.41.12, nna wɔfaa mbarimba no nyina, na wɔkɔr dɛ wɔnye Netania ba Ismael rokɔko, na wɔkɔtoo no wɔ esu kɛse a ɔwɔ Gibeon no ho.
13. Na ɔbaa dɛ nkorɔfo nyina a wɔwɔ Ismael nkyɛn no hun Karea ba Johanan, na dɔm asafohemfo nyina a wɔka no ho no, hɔn enyi gyee.
14. Nna nkorɔfo a Ismael soaa hɔn ndɔmmum fii Mizpa kɔree no, wɔdandaan hɔnho, na wɔsensanee, na wɔkɔr Karea ba Johanan nkyɛn.
15. Na Netania ba Ismael nye mbarimba baawɔtwe fii Karea nsa kɔr Ammonmba no nkyɛn.
16. Nna Karea ba Johanan na dɔm no mu asafohemfo no nyina faa ɔman no nkaa no nyina a ɔkɛgyee hɔn fii Netania ba Ismael a okum Ahikam ba Gedalia wɔ Mizpa no nsamu no: mbarimba akofo, na mbaa, na mbofraba, na epiafo a ɔdze hɔn fi Gideon sanee bae no:
17. na wosii mu kɔree, na wɔkɛtsenaa Gerut Kimham a ɔwɔ Bɛtlɛhɛm no, dɛ wɔnkɛhɛn Egypt,
JER.41.18, wɔ Kaldeafo no ntsi: osiandɛ wosuroo hɔn, wɔ dɛ Netania ba Ismael eku Ahikam ba Gedalia a Babilɔnhen hyɛɛ no ambrado wɔ asaase no do ntsi.

## Tsir 42

1. Nna dɔm no mu asafohen no nyinara na Karea ba Johanan, na Hosaia ba Jezania, na ɔman no nyinara, ofi ekumaba do kesi ɔkɛse do, twee bɛnee,
JER.42.2, bɛsee nkɔnhyɛnyi Jeremia dɛ, Yɛserɛ wo, ma hɛn nkotoserɛ yi nsɔ w'enyi na yi EWURADZE, wo Nyankopɔn mpaa ma hɛn, nkaa yi nyinara; na hɛn nye kakraabi a yɛaka wɔ pii no mu, dɛ mbrɛ w'enyiwa tua hɛn yi:
3. ama EWURADZE, wo Nyankopɔn aakyerɛ hɛn kwan kor a yɛnnantsew mu, na adze kor a yɛnyɛ.
4. Nna nkɔnhyɛnyi Jeremia see hɔn dɛ, Matse hom asɛm: hwɛ, mibeyi EWURADZE hom Nyankopɔn mpaa dɛ mbrɛ hom aka yi; na ɔbɛba dɛ asɛm biara a EWURADZE dze bobua hom no, mebɛpaa mu aka akyerɛ hom; mirinnsiw hom biribiara do.
5. Nna wɔsee Jeremia dɛ, EWURADZE nyɛ nokwar dasefo turododo wɔ hɛn ntamu, sɛ yɛannyɛ dɛ mbrɛ asɛm nyina a EWURADZE wo Nyankopɔn dze bɔsoma wo wɔ hɛn nkyɛn no tse a.
6. Sɛ oye o, sɛ omuo o, yebetsie EWURADZE hɛn Nyankopɔn a yɛasoma wo ne nkyɛn no ndze: ama sɛ yetsie EWURADZE hɛn Nyankopɔn ne ndze a oeesi hɛn yie.
7. Na ɔbaa dɛ dadu soe ekyir no, EWURADZE n'asɛm baa nkɔnhyɛnyi Jeremia hɔ.
8. Nna ɔfrɛɛ Karea ba Johanan, na dɔm no mu asafohen a wɔwɔ ne nkyɛn no nyina, na ɔman no nyinara, ofi ekumaba do kesi ɔkɛse do,
JER.42.9, na ɔsee hɔn dɛ, Mbrɛ EWURADZE, Israel Nyankopɔn a hom somaa me ne nkyɛn dɛ memfa hom nkotoserɛ nkɔto n'enyim no, ɔse nye yi:
10. Sɛ hom bɛda ho atsena asaase yi do a, ɔnodze mibesi hom, na murunndwuruw hom nngu famu, na matsɛw hom, na menntutu hom ase: na menu moho wɔ mbusu a mabɔ hom no ntsi.
11. Mma hom nnsuro Babilɔnhen a hom suro no no; mma hom nnsuro no, EWURADZE na ɔse: na mowɔ hom nkyɛn dɛ mebɛgye hom nkwa, na meyi hom efi ne nsamu.
12. Na mibenya mbɔbɔrhu ama hom, na oehu hom mbɔbɔr, na ɔama hom asan akɔ homankasa hom asaase do.
13. Na sɛ hom ka dɛ, Yɛrenntsena asaase yi do; ma dɛm no hom enntsie EWURADZE hom Nyankopɔn ne ndze;
14. dɛ, Oho; na yɛbɔkɔ Egypt asaase do, mbrɛ yennkohu asayɛ, eso yɛnnkɛtse akasamu ne ndze, eso yennkedzi edzibankɔm; na yɛatsena hɔ a;
15. ɔnodze afei, Juda nkaasefo, hom ntsie EWURADZE n'asɛm: mbrɛ dɔm EWURADZE Israel Nyankopɔn no se nye yi, Sɛ hom dze si hom enyi do pɛpɛɛpɛ dɛ Egypt ara na hom bɔkɔ akɛyɛ amamforafo wɔ hɔ a:
16. ɔnodze ɔbɛba dɛ, afona a hom suro no bɔto hom Egypt asaase do hɔ, na ɔkɔm a hom suro no betsiw hom dzendzenndzen wɔ Egypt hɔ; na hɔ na hom bowuwu.
17. Dɛm na ɔbɛyɛ hɔn mbarimba nyinara a wɔdze esi hɔn enyi do pɛpɛɛpɛ dɛ Egypt ara na wɔbɔkɔ akɛyɛ amamforafo wɔ hɔ no nye yi; wobowuwu afona, na ɔkɔm, na ɔyardɔm ano: na hɔn mu biara rennka anaa oefi mbusu a medze bɛba hɔn do no mu.
18. Na mbrɛ dɔm EWURADZE, Israel Nyankopɔn no se nye yi: Dɛ mbrɛ m'ebufuw na m'ebufuhyew ehue egu Jerusalɛm mba do no, dɛmara so na, sɛ ekɛhɛn Egypt a, m'ebufuhyew bohue egu hom do: na hom bɛyɛ ekyiwadze, na ahobowdze, na ndom, na ahorohoraadze; na hom nnkohu bea yi bio.
19. Juda nkaasefo, EWURADZE aka wɔ hom do dɛ, Mma hom nnkɔ Egypt: hom nhu no kotoo dɛ medzi hom dase ndɛ da yi.
20. Na hom adaadaa homankasa hom akra; osiandɛ hom somaa me EWURADZE hom Nyankopɔn ne nkyɛn, dɛ, Yi EWURADZE, hɛn Nyankopɔn mpaa ma hɛn; na dza EWURADZE hɛn Nyankopɔn bɛse nyina, dɛmara na ka kyerɛ hɛn, na yɛbɛyɛ:
21. na ndɛ da yi mapaa mu aka akyerɛ hom; na hom enntsie EWURADZE hom Nyankopɔn ne ndze, wɔ dza ɔdze somaa me hom nkyɛn no mu biara mu.
22. Dɛm ntsi afei hom nhu no ampaara dɛ hom bowuwu afona, ɔkɔm, na ɔyardɔm ano, wɔ bea a hom kɔn dɔ dɛ hom bɛyɛ hɔ amamforafo no mu.

## Tsir 43

1. Na ɔbaa dɛ Jeremia kaa ɔman no nyina hɔn EWURADZE Nyankopɔn ne nsɛm a hɔn EWURADZE Nyankopɔn dze somaa no hɔn nkyɛn no nyina wiei no, mekyerɛ nsɛm yi nyina no,
JER.43.2, Hosaia ba Azaria, na Karea ba Johanan, na ahopɔwfo no nyina kasaa kyerɛɛ Jeremia, dɛ, Eka atorsɛm: EWURADZE hɛn Nyankopɔn no ɔnnsomaa wo dɛ bɛse dɛ, Mma hom nnkɔ Egypt nnkɛyɛ amamforafo wɔ hɔ;
3. na Neria ba Baruk na opiapia wo tsia hɛn, ma oeyi hɛn ahyɛ Kaldeafo nsa, ma woeekuku hɛn, na wɔaasoa hɛn ndɔmmum akɔ Babilɔn.
4. Na Karea ba Johanan, na dɔm no mu asafohemfo no nyina, na ɔman no nyina, woenntsie EWURADZE ne ndze dɛ wɔbɛtsena Juda asaase do.
5. Na Karea ba Johanan, na dɔm no mu asafohen no nyina wɔfaa Juda nkaase nyina a wɔasan efi amanaman a wɔpaam hɔn kɔr hɔ nyina mu abɛyɛ amamforafo wɔ Juda;
6. mbarimba, na mbaa, na mbofraba, na ɔhen ne mbabaa no, na nyimpa biara a aweɔmfo safohen Nebuzaradan daan no gyaa Safan ba Ahikam ne ba Gedalia ne nkyɛn no, na nkɔnhyɛnyi Jeremia, na Neria ba Baruk;
7. na wɔbaa Egypt asaase do; na woenntsie EWURADZE ne ndze: na wɔbaa Tapanhes mpo.
8. Nna EWURADZE n'asɛm baa Jeremia nkyɛn wɔ Tapanhes, dɛ,
JER.43.9, Fa abo akɛse wɔ wo nsamu, na fa hyehyɛ ntaayaa nsɛwee a ɔwɔ Farao fie abowano wɔ Tapanhes no mu, wɔ Juda mbarimba no enyim;
10. na se hɔn dɛ, Mbrɛ dɔm EWURADZE, Israel Nyankopɔn no se nye yi: Hwɛ, mobɔsoma akɛfa Babilɔnhen Nebukadenezar m'akowaa no, na medze n'akɔngua esi abo a medze ahyehyɛ ha yi do; na ɔaheran n'akatamanso do wɔ do.
11. Na ɔbɛba abɔbɔ Egypt asaase; hɔn a wɔsɛ owu no, wobowu, na hɔn a wɔsɛ ndɔmmum kɔ no, wɔakɔ ndɔmmum, na hɔn a wɔsɛ afona no, afona aka hɔn.
12. Na mobɔsɔ gya wɔ Egypt abosom efi mu, na ɔbɛhyew hɔn, na ɔasoa hɔn akɔ ndɔmmum: na ɔdze Egypt asaase bofura dɛ mbrɛ oguanhwɛfo dze n'atar hyɛ; na ofi hɔ befir edzi asomdwee mu.
13. Obobu Bɛt-semes a ɔwɔ Egypt asaase do no n'edum no; na ɔdze gya ahyew Egypt abosom efi no nyina.

## Tsir 44

1. Asɛm a ɔbaa Jeremia hɔ wɔ Jewfo nyina a wɔtse Egypt asaase do a wɔtsetse Migidɔl, na Tapanhes, na Nof, na Patros asaase do no ho, dɛ,
JER.44.2, Mbrɛ dɔm EWURADZE Israel Nyankopɔn no se nye yi: Hom ehu mbusu a medze maba Jerusalɛm do nyina, na Juda nkurow nyinara do; na, hwɛ, ndɛ da yi wɔayeyɛ amamfo, na nyimpa biara nntse do;
3. osian hɔn emumuyɛ a wɔayɛ dze eyi me ebufuw ntsi, wɔ dɛ wɔkɔree kɛhyeew nduhuam, na wɔkɔsoom abosom afofor a hom nnyim hɔn ntsi, hɔn o, hom o, hom egyanom o.
4. Naaso mosomaa mo nkowaa nkɔnhyɛfo no nyinara baa hom nkyɛn, mosoɛɛr ahema na mosomaa hɔn, dɛ, Ao, mma hom nnyɛ ekyiwadze a mikyir no.
5. Na woenntsie, eso wɔammbrɛ hɔn aso adze dɛ wɔbɛsan efi hɔn emumuyɛ ho, dɛ wɔnnkɛhyew nduhuam ama abosom afofor.
6. Dɛm ntsi na m'ebufuhyew na m'ebufuw huei gui, na ɔdzɛwee wɔ Juda nkurow na Jerusalɛm abrɔn mu; ma ayeyɛ ekurofo na amamfo, dɛ mbrɛ ɔtse ndɛ da yi.
7. Dɛm ntsi afei mbrɛ EWURADZE, dɔm Nyankopɔn, Israel Nyankopɔn no se nye yi: Ɔyɛ dɛn ntsi na hom bɔ mbusu yi tsia homankasa hom akra, dɛ hom botwitwa hom mu ɔbarimba na ɔbaa, abɔdomaba na enumfoanoba efi Juda mu, dɛ mma wonngyaa hom nkaa bi;
8. wɔ dɛ hom dze hom nsaano edwuma yi me ebufuw, dɛ hom rehyew nduhuam ama abosom afofor wɔ Egypt asaase a hom akɔ do akɛyɛ amamforafo wɔ hɔ no do; ama woeekuruw hom ase, na hom aayɛ ndom na ahorohoraadze wɔ asaase do amanaman nyinara mu?
9. Ana hom werɛ efir hom egyanom emumuyɛ na Juda ahemfo emumuyɛ, na hɔn yernom emumuyɛ, homankasa hom emumuyɛ, na hom yernom emumuyɛ a wɔyɛɛ no Juda asaase do, na Jerusalɛm abrɔn no mu?
10. Wɔmmbrɛɛ hɔnho adze ara dze bodu ndɛ da yi mpo, eso wonnsuroi, eso wɔnnantseew me mbra, anaa m'ahyɛdze a medze mesi hom enyim, na hom egyanom enyim.
11. Dɛm ntsi mbrɛ dɔm EWURADZE, Israel Nyankopɔn no se nye yi: Hwɛ, medze m'enyi bɛsa hom do, ma aayɛ hom mbusu, mekyerɛ dɛ wobokuruw Juda nyinara ase.
12. Na mebɛfa Juda nkaase a wɔdze esi hɔn enyim dɛ wɔbɔkɔ Egypt asaase do akɛyɛ amamforafo wɔ hɔ no, na hɔn nyinara wɔasa: Egypt asaase do na wɔbɔtotɔ; wɔbɛhyew wɔ afona na ɔkɔm ano; wobowuwu, ofi ekumaba do kesi ɔkɛse do, wɔ afona na ɔkɔm ano: na wɔbɛyɛ ekyiwadze, na ahobowdze, na ndom, na ahorohoraa.
13. Na mebɛtsea hɔn a wɔtse Egypt asaase do no, dɛ mbrɛ medze afona, ɔkɔm, na ɔyardɔm matsea Jerusalɛm no:
14. na Juda nkaase a wɔkɔ Egypt aakɛyɛ hɔ amamforafo, no mu obi rimmfi nsa anaaso ɔnnka, dɛ wɔbɛsan aba Juda asaase a hom enya akɔndɔ dɛ hom bɛtsena do: na obiara rennsan, gyedɛ hɔn a wobefi nsa no.
15. Nna mbarimba no a wonyim dɛ hɔn yernom hyeew eduhuam maa abosom afofor bi no, na mbaa a wogyinagyina nkyɛn no nyina, kuw kɛse pa a, mekyerɛ nkorɔfo a wɔtse Egypt asaase do, wɔ Patros no nyina, wobuaa Jeremia, dɛ,
JER.44.16, Ɔfa asɛm a aka akyerɛ hɛn wɔ EWURADZE dzin mu no dze, yerinntsie wo.
17. Na mbom ɔyɛ ara na yɛbɛyɛ asɛm biara a oefi hɛn anomu efir, dɛ yɛbɛhyew eduhuam ama ɔsor ɔhembaa no, na yɛabɔ ɔnom afɔr ama no, dɛ mbrɛ hɛn na hɛn egyanom, hɛn ahemfo na mbapɔmba, yɛayɛ wɔ Juda nkurow mu, na Jerusalɛm abrɔn mu: na ber no na yenyaa edziban bafuu, na yedzii yie, na yeennhu mbusu biara.
18. Na ofitsi ber a yegyaa dɛ yɛhyew eduhuam ma ɔsor ɔhembaa, na yɛbɔ ɔnom afɔr ma no no, adze nyina abɔ hɛn, na yeewie sa wɔ afona na ɔkɔm ano.
19. Na yɛhyeew eduhuam maa ɔsor ɔhembaa, na yɛbɔɔ ɔnom afɔr maa no no, aso yɛyɛɛ tatar maa no dɛ yɛdze rosɔr no, na yekwetsir hɛn kunnom bɔɔ ɔnom afɔr maa no?
20. Nna Jeremia see ɔman no nyina, mbarimba, na mbaa, mekyerɛ nkorɔfo a wobuaa no no nyina, dɛ,
JER.44.21, Eduhuam a hom na hom egyanom, hom ahemfo na hom mbapɔmba, na asaase no do nkorɔfo, hom hyewee wɔ Juda nkurow, na Jerusalɛm abrɔn mu no, aso EWURADZE annkaa, na ɔammba n'adwen mu a?
22. Ma dɛm no EWURADZE enntum annsɔw bio, osian hom emumuyɛ, na ekyiwadze a hom ayɛ no ntsi; dɛm ntsi na hom asaase adan amamfo, na ahobowdze, na ndom a obiara nnyi mu dɛ mbrɛ ɔtse ndɛ da yi.
23. Osiandɛ hom ahyew eduhuam, na osiandɛ hom ayɛ bɔn etsia EWURADZE, na hom enntsie EWURADZE ne ndze, eso wɔannantsew ne mbra, na n'ahyɛdze, na n'adasesɛm do ntsi; dɛm ntsi na mbusu yi ato hom dɛ mbrɛ ɔtse ndɛ da yi.
24. Bio so Jeremia see ɔman no nyina, na mbaa no nyina dɛ, Juda a hom wɔ Egypt asaase do nyina, hom ntsie EWURADZE n'asɛm:
25. mbrɛ dɔm EWURADZE, Israel Nyankopɔn no se nye yi, dɛ: Hom na hom yernom dze hom ano aka, na hom dze hom nsa ahyɛ no ma, dɛ, Ɔba ara na yɛbɛma hɛn nsuaa a yesuae no aba mu, dɛ yɛbɛhyew eduhuam ama ɔsor ɔhembaa no, na yɛabɔ ɔnom afɔr ama no: hom mma hom nsuaa ntsim, na hom mma hom nsuaa mbra mu ɛ.
26. Dɛm ntsi hom Judafo a hom tse Egypt asaase do nyina, hom ntsie EWURADZE n'asɛm: Hwɛ, maka me dzin kɛse no ho ntam, EWURADZE na ɔse, dɛ wɔnnkɔbɔ me dzin bio wɔ Judanyi biara anomu wɔ Egypt asaase nyinara do, dɛ, Dɛ EWURADZE Nyankopɔn tse ase yi:
27. Hwɛ, moroweɔn hɔn wɔ mbusu ho, na nnyɛ papa a: na Juda mbarimba a wɔwɔ Egypt asaase do nyinara bɛhyew afona na ɔkɔm ano, dze ekodu dɛ woewie sa.
28. Na hɔn a wofi afona nsa no, wɔbɛsan efi Egypt asaase do, hɔn dodow kumaabi, na Juda nkaa a wɔkɔ Egypt asaase do akɛyɛ amamforafo wɔ hɔ no nyina, wobohu nyia n'asɛm begyina, sɛ medze o, hɔndze o.
29. Na iyi bɛyɛ asɛnkyerɛdze ama hom, EWURADZE na ɔse, dɛ mebɛtsea hom bea yi do ha, ama hom eehu dɛ me nsɛm begyina ara ampa ayɛ mbusu etsia hom:
30. mbrɛ EWURADZE se nye yi: Hwɛ, medze Egypthen Farao Hofra bɛhyɛ n'atamfo nsa; dɛ mbrɛ medze Judahen Zedekia mehyɛɛ ne tamfo, na nyia ɔhwehwɛɛ no nkwa, Babilɔnhen Nebukadenezar no, ne nsa no.

## Tsir 45

1. Asɛm a nkɔnhyɛnyi Jeremia kaa kyerɛɛ Neria ba Baruk, ber a ɔkyerɛɛw nsɛm yi fii Jeremia anomu hyɛɛ nwoma mu wɔ Josia ba Jehoiakim n'afe a otsia anan no mu, dɛ, , #2 Ahe 24.1; 2 Mbe 36.5-7; Dan 1.1
2. Mbrɛ EWURADZE, Israel Nyankopɔn no, ka kyerɛ ɔwo, Baruk, nye yi:
3. Eka dɛ, Afei mundue! Na EWURADZE dze awerɛhow aka me yaw ho; maberɛ na m'apensi, na minnya ahomgye biara.
4. Dɛm na ka kyerɛ no dɛ, Mbrɛ EWURADZE se nye yi: Hwɛ, dza mesi no, mubodwuruw, na dza matsɛw no, metutu; na iyi besi asaase no nyinara do.
5. Na erohwehwɛ ndzɛmba akɛse ama woho anaa? Mma nnhwehwɛ: na, hwɛ, medze mbusu bɛba adasamba nyinara do, EWURADZE na ɔse: na medze mo nkwa bɛma wo ayɛ afonam wɔ mbea a erokɔ do nyinara do.

## Tsir 46

1. EWURADZE asɛm a ɔbaa nkɔnhyɛnyi Jeremia hɔ wɔ amanaman ho:
2. Egypt dze: wɔ Egypthen Farao Neko no dɔm a wɔwɔ esutsen Eufrates ho wɔ Karkemis a Babilɔnhen Nebukadenezar bɔɔ no wɔ Josia ba Jehoiakim, Judahen no, n'afe a otsia anan no mu no ho.
3. Hom nkra nkataenyim na kyɛm, na hom ntwe mbɛn akono.
4. Hom nhyehyɛ mpɔnkɔ no, na hom ntsenatsena do! Hom nsoa hom dadzekyɛw ngyinagyina hɔ; hom mpɔw hom mpeaa no ho, hom nhyehyɛ hom dadzentar.
5. Ɔyɛ dɛn ntsi na muhu dɛ hɔn bo etutu yi? Wɔadan hɔn ekyir; wɔabɔ hɔn akatakyi no egu, na woeguan ntsɛntsɛm. Wommbu hɔn kɔn ekyir: hu wɔ mbea nyina, EWURADZE na ɔse.
6. Ɔhoɔharfo nntum nnguan nnkɔ, eso ɔkatakyi mmfi nsa; kwaamu afamu esutsen Eufrates ho na woefintsiw na wɔahwehwe ase.
7. Woana na ɔasoɛr noho yi dɛ Nael a n'esu bu asorɛkye begyabegya dɛ nsutsen yi?
8. Egypt asoɛr dɛ Nael, dɛ nsutsen a n'esu rubu asorɛkye begyabegya: na ɔse, Mibeyir, mebɛkata asaase no do; mebɛsɛɛ kurow no na no mu mba no.
9. Mpɔnkɔ e, hom mbɔ mfa mu; na ntseaseanam e, hom mbɔ kyirdidi! Hom mma akatakyi mfir edzi: Kus na Put a wokurakura kyɛm; na Ludfo a wokurakura egyen, na wɔkontokontom no.
10. Na da no yɛ EWURADZE, dɔm EWURADZE, ne da, awerdzi da a, ama oeedzi n'atamfo wer: na afona bedzidzi amee, na ɔanom hɔn bɔgyaa ɔabow: na EWURADZE, dɔm EWURADZE, wɔ okum afɔr bi wɔ kwaa mu asaase do wɔ esutsen Eufrates ho.
11. Egypt ne babaa ɔbaabun e, fow kɔ Gilead kɛgye edur! Eyɛ edur pii kwa; ɔyarsa biara nnyi hɔ ma wo.
12. Amanaman atse w'enyimguase, na wo nkekamu ahyɛ asaase ma tɔ: na ɔkatakyi asoasoa ɔkatakyi do, hɔn beenu no abɔ mu ahwe ase.
13. Asɛm a EWURADZE kaa kyerɛɛ nkɔnhyɛnyi Jeremia, mbrɛ Babilɔnhen Nebukadenezar bɛba abɔbɔ Egypt asaase no.
14. Hom mpaa mu nka no Egypt, na hom mfa ntahye Migidɔl, hom ntahye no Nof na Tapanhes: hom nka dɛ, Gyina kan, na siesie woho; na afona no bedzidzi etwa wo ho ehyia.
15. Ɔyɛ dɛn ntsi na w'ahoɔdzenfo wɔapra hɔn kɔ yi? Ɔyɛ dɛn ntsi na w'anantwi enngyina? Osiandɛ EWURADZE paam hɔn kɔree.
16. Ɔmaa pii fintsifintsiwii, nyew, wɔhwehwee ase dedaa hɔnho do: na wɔsee dɛ, Hom nsoɛr ma yɛnsan nkɔ hɛn nkorɔfo, na hɛn awobea no do hɔ, mfi afona a ɔrehyɛ hɛn no ano.
17. Wɔkekaa mu wɔ hɔ dɛ, Egypthen Farao yɛ dede ara kwa; ɔama hyɛber no etwa mu asen.
18. Metse ase yi, Ɔhen a ne dzin dze dɔm EWURADZE no na ɔse, ampaara mbrɛ Tabor tse wɔ mbepɔw mu, na mbrɛ Karmel tse wɔ po ho no, dɛmara na no so bɛba.
19. Ɔwo babaa a etse Egypt, siesie woho kɔ ndɔmmum mu: na Nof bɛdan amamfo, na wɔahyew a, obi renntsena do bio.
20. Egypt yɛ ɔnantwiber a no ho yɛ fɛw; na ɔsɛɛ fi kwaamu afamu aba no do.
21. N'apaafo so a wɔtse no mu no, wɔtse dɛ nantwibuw mu anantwimba; na hɔn so wɔadandan hɔnho na wɔabɔ mu eguanguan, woenngyina: osiandɛ hɔn mbusu da, hɔn sera ber no, aba hɔn do.
22. Ne ndze bɛgyegye dɛ ɔwɔ dze; osiandɛ n'atamfo nam reba, na wɔdze nkuma aba no do, dɛ nduatowfo.
23. Wobobu no kwaa, EWURADZE na ɔse, naaso worunntum nnhwehwɛ mu; osiandɛ wɔdɔɔ so sen mbɛbɛw, na wɔkan hɔn dodow a ɔnnyɛ.
24. Wɔbɛma Egypt babaa n'enyi ato; wobeyi no ahyɛ kwaa mu ɔman no nsa.
25. Dɔm EWURADZE, Israel Nyankopɔn no, ɔse dɛ: Hwɛ mebɛtsea Amon a ɔwɔ No, na Farao, na Egypt ɔnye n'abosom, na n'ahemfo; mekyerɛ Farao na hɔn a wɔtwer no no:
26. na mibeyi hɔn mahyɛ hɔn a wɔhwehwɛ hɔn nkwa no nsa, na Babilɔnhen Nebukadenezar nsa, na n'akowaa nsa: na n'ekyir no wɔbɛtsena do dɛ tsetse nda no, EWURADZE na ɔse.
27. Na ɔwo m'akowaa Jakob, mma nnsuro, na Israel so, mma wo bo nntu: na, hwɛ, mebɛgye wo nkwa mefi ekyirekyir, na w'asefo efi ndɔmmum asaase do: na Jakob bɛsan, na ɔbɛtsena ase dwudwoodwo, na obiara remma onnsuro.
28. M'akowaa Jakob, mma nnsuro, EWURADZE na ɔse; na mowɔ wo nkyɛn: na mebɛma amanaman a mabɔ hɔn apetse do no woewie sa, naaso ɔwo dze, meremma innwie sa; na mbom mebɛtsea wo dɛ mbrɛ ɔfata, na meremma emmfa woho tɔtrɔtɔ ara da.

## Tsir 47

1. EWURADZE asɛm a ɔbaa nkɔnhyɛnyi Jeremia hɔ wɔ Filistiafo ho ansaana Farao robɔ Gaza.
2. Mbrɛ EWURADZE se nye yi: Hwɛ, esu rema noho do efi kwaamu afamu, na ɔabɛyɛ ɔwora a oeyir, na ɔaseram asaase no na dza ɔwɔ mu nyina do, kurow no na hɔn a wɔtse mu do: na nyimpa bɛkeka mu, na hɔn a wɔtse asaase no do no nyina abɔ mbubuw.
3. Na mpɔnkɔ hɔn ntɔtse a osisi famu pipi no ne gyegye, ne ntseaseanam ne nkyirdidi, no nhwiir no kurduduyɛ ntsi, egyanom nndan hɔn enyi nnhwɛ hɔn mba wɔ hɔn nsa a agow ntsi;
4. osian da a ɔreba no ntsi, ɔreba abɛsɛɛ Filistiafo nyina, ebotwitwa Taere na Sidon ɔboafo a ɔaka biara efi hɔ: osiandɛ EWURADZE resɛɛ Filistiafo, Kaftor nsupruw mu hɔn a wɔaka no.
5. Etsipaa aba Gaza do; Ashkelon ataa dzinn na hɔn bɔnsa mu nkaa no asɛɛ pasaa: ebɔtotow woho akam ekesi dabɛn?
6. Ao, EWURADZE n'afona! Onkodu dabɛn ara na ayɛ komm? Fa woho kɛhyɛ wo bɔha mu; gye w'ahom, na taa dzinn.
7. Ibesi dɛn ayɛ komm, ber a EWURADZE dze asodzi bi ahyɛ wo nsa yi? Ashkelon, na mpoano hɔ na ɔahyɛ dɛ ɔmbra.

## Tsir 48

1. Moab dze, Mbrɛ dɔm EWURADZE, Israel Nyankopɔn no se nye yi: Nebo ndue, osiandɛ wɔabɔ no! Woegu Kiriataim n'enyim ase, wɔagye: woegu aban dzendzen no n'enyim ase na wɔadwerew no.
2. Nkamfo nnyi hɔ bio mma Moab; woetu no ho egyina bɔn wɔ Hesbon dɛ, Hom mbra, ma yentwa no nkyen mma ɔaannyɛ ɔman bio. Madmen, ɔwo so wɔbɛma ayɛ foo; afona betsiw wo.
3. Nkekamu ndze fi Horonaim, afofa na ɔsɛɛ kɛse!
4. Wɔasɛɛ Moab; no nkɔkowaba rekeka mu.
5. Na Luhit afowee na wɔdze osu araa bɔfow akɔ sor; na Horonaim esianee na wɔatse ɔsɛɛ ne nkekamu ho mbubuwbɔ.
6. Hom nguanguan, hom ngye hom akra nkwa, na hom nyɛ dɛ sar do asoaso.
7. Na osiandɛ ɔwo atwer wo ndwuma na w'akoradze ntsi, wo so wɔbɛfa wo: na Kemos bɔkɔ ndɔmmum, n'asɔfoe na n'asafohen ka ho.
8. Na afofanyi no bɛba kurow biara do, na kurow biara rimmfi nsa; bɔnsa so bɛhera, na asaase taae asɛɛ; dɛ mbrɛ EWURADZE aka no.
9. Hom mma Moab nkaadum, na ɔsɛɛ ara na wɔbɛsɛɛ no: no nkurow bɛyɛ amamfo, na obiara nnkɛtsena mu.
10. Ndom nka nyia ɔyɛ EWURADZE n'edwuma akwadwer mu, na ndom nka nyia osianka n'afona fi bɔgya mu.
11. Moab atsena ase ahodwe mu fi ne mbofraber mu, na ɔagyen ataa n'ase dɛ wenyin, na wonnhuee no mmfii adze kor mu nnkɔr adze kor mu, eso ɔnnkɔr ndɔmmum da: dɛm ntsi na ne dɛw aka no mu, na no huam so nnsakyeree.
12. Dɛm ntsi, hwɛ, nda reba a, EWURADZE na ɔse, mobɔsoma hɔn a wohue gu ma wɔaaba no do, ma woeehue no egu, na wɔaabobɔ hɔn mbɔdambɔ no.
13. Na Moab n'enyi bɔto Kemos ho, dɛ mbrɛ Israel fifo hɔn enyi too hɔn awerɛhyɛmu Bɛtɛl ho no.
14. Ɔyɛ dɛn na hom se dɛ, Yɛyɛ akatakyi na akofo a yebotum ɔko no?
15. Nyia ɔbɔɔ Moab na no nkurow no afow kɔ mu, na ne mberantsɛ a wɔasan mu eyi hɔn no esian kɔ ekumii, ɔhen a ne dzin dze dɔm EWURADZE no na ɔse.
16. Moab no mbusu abɛn reba, na n'amandzehu reba ntsɛntsɛm.
17. Hom a hom abɔ no ho aprɔw nyina, hom ngyam no, na hom a hom nyim ne dzin nyina; hom nse dɛ, Nhwɛ, mbrɛ poma a ɔyɛ dzen, na enyimnyam abaa no, edua ebu a!
18. Ɔwo babaa a etse Dibon, fi w'enyimnyam mu sian, na tsena nsukɔm mu, na nyia ɔfa Moab afo no aba wo do, ɔasɛɛ w'aban dzendzen no.
19. Hom a hom tse Aroer e, kegyina akwan nkyɛn, na tsɛw: bisa nyia oruguan, na nyia oefi nsa no; se dɛ, Wɔyɛ no dɛn?
20. Woegu Moab n'enyim ase; osiandɛ woedwuruw no egu famu: hom mbɔ mbubuw na hom nkekamu; hom nka wɔ Arnon dɛ, Moab abɔ.
21. Na atsɛmbu aba asaase taae no do; ɔaba Holon, Jahza, Mefaat;
22. Dibon, Nebo, Bɛt-diblathaim;
23. Kiriataim, Bɛt-gamul, Bɛt-meon;
24. Keriot, na Bozra, na Moab asaase do nkorɔfo a wɔwɔ ekyirekyir, na dza wɔbɛn nyina do.
25. Woetwa Moab n'ambɛn, na woebu n'abasa, EWURADZE na ɔse.
26. Hom mma ɔmbow nsa; osiandɛ okunkoon noho wɔ EWURADZE do: na Moab bɛyankayankam ne fe mu, na ɔno so wɔdze no esi atwetwe.
27. Na aso Israel annyɛ atwetwe amma wo? Aso wohun no ewifo mu? Na ɔwo eka no ho asɛm ara apem a, ewosow wo tsir.
28. Ao Moab mba e, hom ndan nkurow no ngya, na hom ntsena abotan do. Hom nyɛ dɛ ebubur a ɔyɛ no buw wɔ itu no ano no.
29. Yɛatse Moab n'ahokyerɛ, dɛ ɔkyerɛ no ho dodow; n'ahomemado, na no nkontompɔ, na n'ahopɔw, na n'akoma ne ntsɛn.
30. Minyim n'enyiansɔ, EWURADZE na ɔse, dɛ ne nyinara gyan; n'ahohyehyɛ enntum hwee yɛ.
31. Dɛm ntsi nna mobɔ Moab ho mbubuw; nyew, mebɛkeka mu wɔ Moab nyina ho: na Kir-heres mbarimba ntsi wobedzi nkɔmbɔ.
32. Ao Sibma wenyindua, medze dza ɔkyɛn Jazer no su na mubosu wo: w'abaw atra po ekodu Jazer po ho mpo: wo hyewber nduadzewa na wo wenyin nduadzewa do na ɔsɛɛfo no ebotu ahyɛ.
33. Na woeyi enyigye na dɛw efi mfuwa prɔmprɔm na Moab asaase no do; na mama wenyin asa wɔ wenyinntwer no mu: obiara mmfa esebɔ ntsiatsia do; esebɔ no rennyɛ enyigye esebɔ bi.
34. Ofi Hesbon nkekamu no do dze kesi Eleale mpo, dze kesi Jahaz mpo, na wɔama hɔn ndze do, ofi Zoar dze kesi Horonaim mpo, dze kesi Eglath-selisiya: na Nimrim esuesu bɛdan asaase kɛsɛɛ.
35. Bio so mebɛma nyia ɔbɔ afɔr wɔ no mu sorɔnsorɔmbea, na nyia ɔhyew nduhuam ma n'abosom no abɔ adze wɔ Moab.
36. Dɛm ntsi m'akoma gyegye ma Moab dɛ atɛntɛbɛn, na m'akoma gyegye dɛ atɛntɛbɛn ma Kir-heres mbarimba: dɛm ntsi adze pii a woenya no ahera.
37. Ne tsir nyina apepa, na n'abɔdwesa nyina ekukuw: nsa nyina ho ayɛ akam akam, na eyitam sisi asen.
38. Moab adan nyina etsifi na n'abrɔn do sukwadwom wɔ mbea nyina: na mabɔ Moab dɛ senaba a enyigye nnyi mu, EWURADZE na ɔse.
39. Mbrɛ woesi edwuruw no a! Mbrɛ wodua bɔ mbubuw a! Mbrɛ Moab edua dze enyito adan n'ekyir a! Dɛm na Moab bɛyɛ atwetwesi na akomatu ama hɔn a wɔabɔ no ho aprɔw nyina.
40. Na mbrɛ EWURADZE se nye yi: Hwɛ, obotu dɛ ɔkɔr, na ɔatserɛw ne ntsaban mu aba Moab do.
41. Keriot wɔagye, na wɔakɔ n'akoban no ntuae. Da no mu, Moab mbarimba akatakyi hɔn akoma bɛyɛ dɛ ɔbaa a ɔroko awoo n'akoma.
42. Na wɔbɛsɛɛ Moab ma ɔrennyɛ ɔman bio, osiandɛ oekunkon noho wɔ EWURADZE do.
43. Moab mba e, suro, na mona, na efir, aba wo do, EWURADZE na ɔse.
44. Nyia obefi suro enyim eguan no ɔbɔkɔtɔ mona no mu; na nyia ɔbɔfow efi mona no mu no, efir no bɛpa no: osiandɛ medze asotwe bɛba ɔno noara Moab no do, EWURADZE na ɔse.
45. Hɔn a woguanee a wonnyi ahoɔdzen no gyinagyina Hesbon nwinwin ase: na gya fir Hesbon efir edzi, na gyaframee fi Sihon ne finimfin, na ɔahyew Moab no kutuwdo, na weɔɔweɔɔyɛfo no hɔn etsifi pampamu.
46. Moab, due! Kemos man abɔ: na wɔafa wo mbabanyin no ndɔmmum, na wɔdze wo mbabaa kɔ ndɔmmumkɔ.
47. Naaso medze Moab befi ndɔmmum asan aba wɔ nda a odzi ekyir no mu, EWURADZE na ɔse. Iyi nye Moab do atsɛmbu.

## Tsir 49

1. Dza ɔfa Ammonmba ho. Mbrɛ EWURADZE se nye yi: Aso Israel nnyi mbabanyin? Aso onnyi owuodzi? Afei ɔyɛ dɛn ntsi na Malkam enya Gad, na no nkorɔfo tsenatsena no nkurow mu yi?
2. Dɛm ntsi, hwɛ, nda reba a, EWURADZE na ɔse, mebɛma wɔatse ɔko na esebɔ ndze etsia Rabaa a ɔyɛ Ammonmba dze no; na ɔbɛdan amamfo isiw, na wɔdze ogya ahyew ne mbabaa; nna Israel bɛpam hɔn a wɔpaam no no, EWURADZE na ɔse.
3. Hesbon e, bɔ mbubuw, na Ai asɛɛ! Rabaa mbabaa, hom nkeka mu, hom mfura eyitam: hom ntwa sukwadwom, na hom ndzi akɔnaaba wɔ mban mu; na Milkɔm bɔkɔ ndɔmmum, n'asɔfoe na n'asafohemfo nyina.
4. Ɔbabaa ekyirsannyi, ɔyɛ dɛn ntsi na ehyehyɛ woho wɔ w'ahoɔdzen mu, w'ahoɔdzen a ɔrokɔ famu no mu? Ɔwo a edze wo werɛ hyɛɛ w'egyapadze mu, dɛ, Woana bɛba mo do?
5. Hwɛ, medze hu fi hɔn a woetwa wo ho ehyia nyina nkyɛn mebɛba wo do, EWURADZE, dɔm EWURADZE na ɔse; na wɔbɔbɔ hom apetse, hom mu nyimpa biara akɔ n'enyim, a obiara nnkɔboaboa eguamfo no ano.
6. Na n'ekyir no medze Ammonmba no befi ndɔmmum asan aba, EWURADZE na ɔse.
7. Edom dze. Mbrɛ dɔm EWURADZE se nye yi: Aso nyansa nnyi Teman bio? Aso apam ahera abadwembafo? Aso hɔn nyansaa etu ayew?, #Isa 34.5-17; 63.1-6; Eze 25.12-14; 35.1-15; Amos 1.11
8. Hom nguan, hom nsan ekyir, hom ntsena mbrɛ ɔdɔ, Ao Dedanfo! Na medze Esau no mbusu mebɛba no do ber a medze n'asotwe bɛba no do no!
9. Sɛ wenyin abatsewfo mpo na wɔbaa wo do a, aso nkyɛ wonnkegya wenyinaba mpɛpɛw bi? Sɛ ewifo baa anadwe a, nkyɛ hɔn mpo wɔnnkɛsɛɛ ara ekodu dza ɔbɔso hɔn?
10. Naaso emi dze, mama Esau no ho ada hɔ, mama no sumabea ada edzi; na orunntum nnsuma noho. N'asefo asɛɛ, na no nuanom, na n'efisamenafo, na onnyi hɔ.
11. Dan wo ngyanka mba no gya, mobɔkora hɔn do enyikan; na ma w'ekunafo mfa hɔn werɛ ntwer me.
12. Na mbrɛ EWURADZE se nye yi: Hwɛ, sɛ hɔn a wɔmmfata dɛ wɔbɔnom kɔɔpow no mu no mpo wɔbɔnom ara ampa a; nna aso ɔwo na ebɛfa woho edzi sɔnn? Ennkɛfa woho edzi sɔnn, na ɔnom ara na ebɔnom.
13. Na maka moho ntam, EWURADZE na ɔse, dɛ Bozra bɛdan ahobowdze, atwetwesidze, amamfo, na ndom, na no nkurow nyinara bɛyɛ amamfo daa.
14. Matse amandzɛɛ bi wɔ EWURADZE nkyɛn, na wɔasoma ahembɔfo wɔ amanaman mu, dɛ, Hom mboa hom ano, na hom mbra no do, na hom nsoɛr mbra akono.
15. Na, hwɛ, mebɛyɛ wo amanaman mu aketseaba, na adasa mu nyia woebu no enyimtsia.
16. Na w'etsiɔdzendze, w'akoma ne ntsɛn adaadaa wo, ɔwo a etse ɔbotan ne mpaapaae mu, ɔwo a akoko a ɔkrɔn kitsa wo nsamu: kaansa eyɛ wo buw wɔ ɔsorsor dɛ ɔkɔr mpo a, medze wo befi hɔ esi famu, EWURADZE na ɔse.
17. Na Edom bɛdan ahobowdze: obiara a otwa mu wɔ ho no no ho bɔbow no, na ɔabɔ no mu ayardɔm nyina ho nhwiroma.
18. Dɛ mbrɛ Sodom na Gomora na nkurow a wɔdeda ho no hɔn mbutuwii tse no, EWURADZE na ɔse, dasanyi biara renntsena hɔ, eso ɔdasanyi ne ba biara rennyɛ ɔmamforanyi wɔ hɔ., #Gye 19.24
19. Hwɛ, ɔbɔfow aba dɛ gyata fi Jordan ne ntsɛn no mu aba tsenabea a ɔyɛ dzen no do: na mebɛma oefi ne nkyɛn eguan awerɛfir mu; na obiara a wɔsan mu yi no no, ɔnoara na medze no besi no do: na woana na ɔtse dɛ emi? Woana bɛhyɛ me ber? Woana nye oguanhwɛfo a obotum m'enyim gyina?
20. Dɛm ntsi hom ntsie EWURADZE n'apam a ɔrepam wɔ Edom ho; na ne tsirmpɔw a ɔabɔ wɔ Teman atsefo ho: Ampaara, wobotwuw hɔn adze akɔ dɛ nguankuw mu nkakraba mpo; ampaara ɔbɛma hɔn tsenabea ayɛ amamfo aka hɔn ho.
21. Hɔn asehwe ne dede ntsi, asaase no popo; nkekamu heei wɔ hɔ a wɔtse ne nka wɔ Mbɛw Po no ho.
22. Hwɛ, ɔbɔfow aba na oetu dɛ ɔkɔr, na ɔatserɛw ne ntsaban mu wɔ Bozra do: na da no Edom mbarimba akatakyi hɔn akoma bɛyɛ dɛ ɔbaa a ɔroko awoo n'akoma.
23. Damaskɔs dze. Hamat n'enyi ato, na Arpad; osiandɛ wɔatse nsɛmbɔn, suro ekitsa hɔn: po do ayɛ begyabegya; wonntum nntaa dzinn.
24. Damaskɔs ayɛ mberɛw, ɔadan noho ruguan, na ahopopo ekitsa no: ahoguan na awerɛhow ekitsa no, dɛ ɔbaa a ɔroko awoo.
25. Ayɛyi kurow no, m'enyigye kurow no, mbrɛ oesi adan no egya?
26. Dɛm ntsi ne mberantsɛ bɔtotɔ wɔ n'abrɔn no mu, na woetwitwa n'asambarimba nyinara egu wɔ da no mu, dɔm EWURADZE na ɔse.
27. Na mobɔsɔ gya wɔ Damaskɔs fasu no mu, na ɔahyew Ben-hadad n'ahemfi no.
28. Kedar, na Hazor n'ahenman a Babilɔnhen Nebukadenezar bɔɔ no no ho dze. Mbrɛ EWURADZE se nye yi: Hom nsoɛr, hom nkɔ Kedar, na hom nkɛsɛɛ bokamba no.
29. Hom mfa hɔn asesee na hɔn nguankuw; hom nsoa hɔn ntwamuatam, na hɔn ndzepa, na hɔn efumpɔnkɔ mma hom ho: na hom ntseatsea mu dɛ, Hu etwa hɛnho nyina ehyia.
30. Ao Hazormba e, hom nguan, hom nkyin nkɔ ekyirekyir, hom nkosuma mbrɛ hɔ dɔ, EWURADZE na ɔse. Osiandɛ Babilɔnhen Nebukadenezar akɔ hom tsir do apam na ɔabɔ hom ho tsirmpɔw bi.
31. Hom nsoɛr, hom nsoɛr nkɔ ɔman a hɔn ho adwe hɔn a wɔtse hɔ dwudwoodwo no do, EWURADZE na ɔse; hɔn a wonnyi mbobotsen na adaban a hɔn nko ara na wɔtse no.
32. Na hɔn efumpɔnkɔ bɛyɛ asadze, na hɔn anantwi dodow ayɛ afonam: na mobɔbɔ hɔn a woetwitwa ntakuwa no ma apetse mframa nyina mu; na medze hɔn mbusu befi mbea nyina aba hɔn do, EWURADZE na ɔse.
33. Na Hazor bɛyɛ mpataku tsenabea, amamfo daa: ɔdasanyi biara renntsena hɔ, eso ɔdasanyi ne ba biara rennyɛ ɔhɔho wɔ mu.
34. Iyi nye EWURADZE n'asɛm a ɔbaa nkɔnhyɛnyi Jeremia hɔ wɔ Elam ho wɔ Judahen Zedekia n'ahendzi ahyɛse no.
35. Mbrɛ dɔm EWURADZE se nye yi: Hwɛ, mubobubu Elam egyen, hɔn tum ne tsitsir mu.
36. Na medze mframa anan mibefi ɔsor mfɛndzanan maba Elam do, na mabɔ hɔn apetse mframa anan no mu nyinara; na ɔman biara nnyi hɔ a Elam tokyemfo no wonnkodu hɔ.
37. Na mebɛma Elam hɔn akoma etu hɔn atamfo, na hɔn a wɔrohwehwɛ hɔn nkwa no enyim: na medze mbusu mebɛba hɔn do, mekyerɛ m'ebufuw hyeehyew no a, EWURADZE na ɔse; na mebɛma afona etsiw hɔn ekodu dɛ mewie hɔn sa:
38. na medze m'ahengua mibesi Elam, na masɛɛ ɔhen na mbapɔmba mefi hɔ, EWURADZE na ɔse.
39. Na ɔbɛba dɛ nda a odzi ekyir no mu no, medze Elam befi ndɔmmum asan aba, EWURADZE na ɔse.

## Tsir 50

1. Asɛm a EWURADZE nam nkɔnhyɛnyi Jeremia do kaa tsiaa Babilɔn wɔ Kaldeafo asaase ho no.
2. Hom mpaa mu nka wɔ amanaman mu na hom mfa ntahye, na hom nsi frankaa; hom mfa ntahye, na mma hom nnsiw do: hom nse dɛ, Wɔafa Babilɔn, woegu Bel n'enyim ase, Merodak no bo etu; woegu n'ehonyi enyim ase, n'abosom akoma etutu.
3. Na ɔman bi fii kwaamu afamu rutu no do ɔsa a wɔbɛma n'asaase ayɛ amamfo, na obiara renntsena do: woeguanguan, wɔkɔ, nyimpa na mbowa nyina.
4. Nda no mu na aber no mu, EWURADZE na ɔse, Israelmba bɛba, hɔn na Judamba nyina; wɔdze osu botu hɔn kwan wɔakɔhwehwɛ EWURADZE hɔn Nyankopɔn.
5. Wɔbɛdan hɔn enyim akyerɛ Zion do, woebisa ekyir kwan, dɛ, Hom mbra mfa homho mbɔbɔ EWURADZE ho, wɔ daa ahyɛmudzi a werɛ rimmfir no mu.
6. Me man ayɛ nguan a wɔayew: hɔn nguanhwɛfo ama wɔatotɔ gon, na wɔama wɔafomfom kwan wɔ mbepɔw no do: woefi bepɔw do kɔ koko do, hɔn werɛ efir hɔn ahomgyebea.
7. Hɔn a wɔtoo hɔn nyina amemen hɔn: na hɔn atamfo see dɛ, Yɛmmfom, osiandɛ wɔayɛ bɔn etsia EWURADZE, pɛrpɛr tsenabea, mekyerɛ EWURADZE, hɔn egyanom enyidado no.
8. Hom nguan mfi Babilɔn finimfin, na hom mfir edzi mfi Kaldeafo asaase do nkɔ, na hom nyɛ dɛ mpɔnkyenyin a wodzi nguankuw enyim.
9. Na, hwɛ, mibekenyan amanaman akɛse mboanofo ma wofi kwaamu afamu asaase do aba Babilɔn do; na wobotwa no ho mpasuar; na nkyii wɔbɛfa kurow no: hɔn egyen menaba tse dɛ ɔbarimba katakyi nedze; no mu biara nnsan ekyir kwa.
10. Na Kaldea bɛyɛ afonam: hɔn a wɔfa no afo nyinara bɛmee, EWURADZE na ɔse.
11. Hom a hom foom m'egyapadze fae, kaansa hom enyi agye, na hom ridzi ehurusi, kaansa hom adodɔ seradze dɛ nantwifɔr a ɔroporow eburow, na hom su dɛ mpɔnkɔ abran mpo a;
12. hom na n'enyi bɔto papaara; nyia ɔwoo hom no n'enyim bogu ase. Hwɛ, ɔbɛyɛ amanaman mu ekyirkafo, sar, asaase kɛsɛɛ, na sar pradada.
13. Osian EWURADZE n'ebufuw ntsi wɔrenntsena do, na ɔbɛyɛ amamfo koraa: obiara a otwa mu wɔ Babilɔn no no ho bɔbow no, na ɔabɔ nhwiroma wɔ n'amandzehu nyinara ntsi.
14. Hom a hom kontom egyen nyinara, hom mbaa mpasuar ntwa nhyia Babilɔn ho; hom ntotow mbobɔ no, mma hom nnkam hom egyen menaba do: na ɔayɛ bɔn etsia EWURADZE.
15. Hom mbɔ ose ngu no do ntwa nhyia; ɔdze noho ama; n'aban ahwehwe ase, n'afasu edwuruw; na EWURADZE n'awerdzi nye no; hom ndzi no wer; dɛ mbrɛ ɔayɛ no, hom so nyɛ no bi.
16. Hom ntwa duafo no mfi Babilɔn, na nyia osuo kantankrankye no mu wɔ twaber mu no: ahyɛdo afona no ho suro ntsi, hɔn mu biara bɛdan noho akɔ no nkorɔfo hɔ, na hɔn mu obiara eguan akɔ nankasa n'asaase do.
17. Israel yɛ nguantsen a wɔabɔ apetse; ngyata no apam no kɔ; asɔpɔn no Asiriahen bɛtsetseew no mu; na ekyirii Babilɔnhen Nebukadenezar yi bobubuu ne mbiew mu.
18. Dɛm ntsi mbrɛ dɔm EWURADZE Israel Nyankopɔn no se nye yi: Hwɛ, mebɛtsea Babilɔnhen na n'asaase, dɛ mbrɛ matsea Asiriahen yi.
19. Na medze Israel bɛsan aba n'edzidzibea, na oedzidzi wɔ Karmel na Basan, na ne kra amee wɔ Efraim akoko do na Gilead.
20. Nda no mu, na aber no mu, EWURADZE na ɔse, wɔbɔhwehwɛ Israel emumuyɛ ekyir kwan, na worinnya bi; na Juda no bɔn so, na wonnkohu: na medze befir hɔn a mebɛdan hɔn megya dɛ nkaasefo no.
21. Tu Merataim asaase no do sa, ɔnoara no do a, na Pekod atsefo no do: kuku na sɛɛ nkaasefo no korakora, EWURADZE na ɔse, na yɛ dɛ mbrɛ mahyɛ wo nyinara.
22. Ɔko ne dede gyegye asaase no do, na ɔsɛɛ kɛse so dze.
23. Mbrɛ woetwitwa na woebubu asaase nyina hamɛr no mu esinesin a! Mbrɛ Babilɔn edua adan amamfo wɔ amanaman mu a!
24. Babilɔn, mesua wo efir na wɔapa wo so, na ɔwoara ennhu: woehu wo, na wɔakyer wo so, osiandɛ enye EWURADZE edzi aperper.
25. EWURADZE ebua n'akoradze dan na woeyi n'ebufuhyew akodze epue: osiandɛ EWURADZE, dɔm EWURADZE no, wɔ dwuma bi dzi wɔ Kaldeafo asaase do.
26. Hom mfir mfɛndzanan mbra no do, hom mbuebue n'eburosan no: hom ntutu no ngu dɛ efiefi, na hom nsɛɛ no huntuhuntu: mma hom mma no mu biribi nnka.
27. Hom nkuku n'anantwinyin nyina; hom mma wɔnsan nkɔ ekumii. Wondue! Osiandɛ hɔn da edu, hɔn asotweber no a.
28. Hom ntsie hɔn a woguan na wofi nsa fi Babilɔn asaase do, dɛ wɔrekɛpaa mu aka EWURADZE hɛn Nyankopɔn n'awerdzi, n'asɔrfi ho awerdzi akyerɛ no hɔn ndze.
29. Hom mfrɛ egyentofo no nyinara nkɔtoatoa Babilɔn, hɔn a wɔkontom egyen no nyinara; hom mbɔ nseraban ntwa no ho nhyia; mma hom mma no mu obiara mmfi nsa: hom nsusu n'edwuma do nhyɛ no ananmu; dɛ mbrɛ ɔno ɔayɛ nyinara no, hom so nyɛ no bi: osiandɛ ɔayɛ EWURADZE no do nkontompɔ, Israel Krɔnkrɔnnyi no do a.
30. Dɛm ntsi na ne mberantsɛ bɔtotɔ n'abrɔn do, na wɔbɛma ne mbarimba akofo nyinara wɔayɛ foo wɔ da no mu, EWURADZE na ɔse.
31. Hwɛ, ɔwo ɔkontompɔnyi, menye wo enya, EWURADZE, dɔm Ewuradze no na ɔse: osiandɛ wo da no edu, ber a medze bɔtwe w'aso no a.
32. Na ɔkontompɔnyi no befintsiw na ɔahwe ase, na obiara remma no do: na mubokua gya wɔ no kurow no mu, na ɔahyew dza abɔ no ho aprɔw nyinara.
33. Mbrɛ dɔm EWURADZE se nye yi: wɔatseetsee Israelmba na Juda prɛko: na hɔn a wɔfaa hɔn ndɔmmum nyina dzedze hɔn mu dzen; wɔpow dɛ wɔbɛma wɔakɔ.
34. Hɔn pomfo yɛ dzen; ne dzin dze dɔm EWURADZE: obedzi hɔn asɛm kofekofe ama hɔn, na ɔama asaase no ahomgye, na ɔahyɛ Babilɔnfo no ahomtsew.
35. Afona wɔ Kaldeafo do, EWURADZE na ɔse, na Babilɔnfo no do, na n'asafohen na n'enyansafo no do.
36. Afona wɔ ahohyehyɛfo no do, na wɔbɛyɛ akwasampafo! Afona wɔ hɔn mbarimba akatakyi no do, na hɔn akoma botutu.
37. Afona wɔ hɔn mpɔnkɔ na hɔn ntseaseanam do, na aforaforafo a wɔwɔ no mu no nyina do, ama wɔaayɛ dɛ mbaa: afona wɔ n'akoradze do, ama woeewia.
38. Weseeyɛ wɔ n'esu do, na wɔbɔwewew: osiandɛ ɔyɛ ehonyi a woesian asaase, na wɔabobɔ adam wɔ abosom ho.
39. Dɛm ntsi sar do mbowa abɔyafo wɔnye mpataku bɛtsena wɔ hɔ, na nsohor bɛtsena mu: na wɔrenntsena do bio dabiarada; eso wɔrenntsena do bio ofi ebusuasantsen kɛpem ebusuasantsen.
40. Dɛ mbrɛ Nyankopɔn butuuw Sodom na Gomora na hɔn ho nkurow no, EWURADZE na ɔse; dɛmara so na nyimpa biara renntsena hɔ, eso nyimpa biara rennyɛ ɔmamforanyi wɔ hɔ.
41. Hwɛ, ɔman bi fi kwaamu afamu reba; na wobekenyan ɔman kɛse, na ahemfo pii efi asaase ne mfɛndzanan noho.
42. Wokurakura egyen na peaa; hɔn tsir yɛ dzen, na wonnyi ehumbɔbɔr; hɔn ndze wor dɛ po, na wɔtsetse mpɔnkɔ do; obiara etwa mpasuar, dɛ ɔbarimba a ɔrokɔ akono wɔ wo do, Ao Babilɔn babaa!
43. Babilɔnhen atse hɔn nka, na n'abaw egura: nketsenketse akyer no, na yaw a ɔtse dɛ ɔbaa a ɔwɔ awoko mu.
44. Hwɛ, ɔbɔfow dɛ gyata fi Jordan ne ntsɛn no mu abɛtsena bea a ɔyɛ dzen no do, na mebɛma woeguan efi me nkyɛn awerɛfir mu; na obiara a wɔasan mu eyi no no, ɔno na medze no besi no do: na woana na ɔtse dɛ emi? Woana na ɔbɛhyɛ me mber? Woana nye oguanhwɛfo no a obegyina m'enyim no?
45. Dɛm ntsi hom ntsie EWURADZE n'apam a ɔapam etsia Babilɔn no; na ne tsirmpɔw a ɔabɔ etsia Kaldeafo asaase no: Ampaara wobotwuw hɔn adze akɔ, mekyerɛ nguankuw mu nkakraba no; ampaara ɔbɛma hɔn tsenabea ayɛ amamfo ama hɔn.
46. Babilɔn ne gye ne dede ntsi, asaase wosow, na wɔtse nkekamu no wɔ amanaman mu.

## Tsir 51

1. Mbrɛ EWURADZE se nye yi: Hwɛ, mobɔbɔ ɔsɛɛ mframa aba Babilɔn do, na hɔn a wɔtse Leb-kamai do.
2. Na mobɔsoma ahɔho akɔ Babilɔn, na woekohuw no. Wɔbɔto n'asaase no pan: na ɔfona da no mu wobotwa no ho ehyia etsia no.
3. Mma egyentonyi no nnkontom n'egyen, na mma ɔmmema noho do wɔ ne dadzetar no mu: na mma hom nngyaa ne mberantsɛ no; hom nsɛɛ no dɔm nyinara huntuhuntu.
4. Na wɔbɔtotɔ ahwehwe ase wɔ Kaldeafo asaase do, na woeehwirahwira hɔn mu wɔ n'abrɔn mu.
5. Na Israel anaa Juda hɔn Nyankopɔn, dɔm EWURADZE no, ɔnndaan hɔn nngyaae; kaansa afɔdzi ahyɛ hɔn asaase do ma etsia Israel Krɔnkrɔnnyi no mpo a.
6. Hom nguan mfi Babilɔn mu, na nyimpa biara ngye noho nkwa; mma wonntwa hom nkyen wɔ n'emumuyɛ mu; na EWURADZE n'awerdziber nye no; obotua no n'ahyɛnanmu kaw no.
7. Nna Babilɔn yɛ sika kɔɔpow wɔ EWURADZE nsamu a ɔmaa asaase nyinara bowee: amanaman anom ne nsa bi; dɛm ntsi na amanaman abobɔ adam.
8. Babilɔn ahwe ase awerɛfir mu asɛɛ: hom ntwa ewuo mma no; hom mfa ne yaw n'ano edur mbra, bi a wɔsa no yarba a ɔbɛyɛ yie.
9. Nkyɛ yɛresa Babilɔn yarba, naaso annsa. Hom ndan no ngya, na hom mma hɛn mu biara nkɔ nankasa no kurow mu: osiandɛ n'atsɛmbu edu ɔsor, na wɔama do ekodu wimu wimu mpo.
10. EWURADZE eyi hɛn tsenenee edzi: hom mbra, ma yɛnkɛka EWURADZE hɛn Nyankopɔn n'edwuma nkyerɛ wɔ Zion.
11. Hom nsew egyen menaba no ano; hom nsuo akokyɛm no mu dzen: EWURADZE ekenyan Media ahemfo hɔn sunsum; osiandɛ wɔabɔ Babilɔn ho tsirmpɔw dɛ ɔbɛsɛɛ no: na EWURADZE n'awerdzi, n'asɔrfi ho awerdzi nye no.
12. Hom nsi frankaa ntsia Babilɔn afasu, hom mma aweɔn mu nyɛ dzen, hom mfa aweɔmfo nsisi, hom nsiesie atsɛwfo: na EWURADZE ahyehyɛ wɔ ne tsirmu, na eso ɔayɛ dza ɔkae wɔ Babilɔnfo ho no.
13. Ao ɔwo a etse esu pii do, w'akoradze dɔɔ so, w'ewiei aba, w'enyikaber esusudze no a.
14. Dɔm EWURADZE aka noho ntam, dɛ, Ampaara medze nyimpa mebɛhyɛ wo ma, dɛ mbɛbɛw; na wɔabɔ wo do ose.
15. Ɔno na ɔdze no tum ayɛ asaase, ɔno na ɔdze ne nyansaa etsintsim wiadze, na ɔdze ne ntseasee atserɛw ɔsorsor mu.
16. Sɛ ɔbɔ ne ndze mu a, esu no weɔɔyɛ ba ɔsorsor, na ɔma ehubɔhubɔw tu fi asaase ano fa sor; ɔno na ɔyɛ enyinam na nyankom, na ɔdze mframa fi n'adzekorabea ba.
17. Nyimpa biara abɛyɛ dɛ abowa na onnyim dze; osikadwinnyi biara ne sianhonyi hyɛ no enyito: na no guhonyi yɛ ator, na ahom biara nnyi hɔn mu.
18. Wɔyɛ egyangyandze, ndaadaa dwuma a: hɔn asotweber mu wɔbɛhera.
19. Jakob ne kyɛfa nntse dɛ iyinom; na ɔno nye adze nyinara ne yɛfo; na Israel nye n'egyapadze ebusuakuw; dɔm EWURADZE nye ne dzin.
20. Ɔwo nye m'ekuma na m'akondadze; ɔwo na medze mubobubu amanaman mu esinesin; na medze ɔwo mebɛsɛɛ ahendzi;
21. na medze ɔwo mubobubu pɔnkɔ na nyia ɔtse no do no mu esinesin;
22. na medze ɔwo mubobubu tseaseanam na nyia ɔtse mu no mu esinesin; na medze ɔwo mubobubu ɔbanyin na ɔbaa mu esinesin; na medze ɔwo mubobubu akɔdaa na abofra mu esinesin; na medze ɔwo mubobubu aberantsɛ na ababaawa no mu esinesin;
23. na medze ɔwo mubobubu oguanhwɛfo na no nguankuw no mu esinesin; na medze ɔwo mubobubu ɔnantwi na ne mpamho no mu esinesin; na medze ɔwo mubobubu ambradofo na amampanyin no mu esinesin.
24. Na mubotua Babilɔn na Kaldeafo no nyinara kaw wɔ hɔn mbusu a wɔabɔ no hom enyim wɔ Zion no nyinara ho, EWURADZE na ɔse.
25. Hwɛ, menye wo enya, bepɔw sɛɛfo, EWURADZE na ɔse, ɔwo esɛɛ asaase nyinara: na mebɛtsen me nsa wɔ wo do, na mepirepirew wo mefi abotan no do, na mayɛ wo bepɔw hyewee.
26. Na wɔremmfa wo mu ɔbo bi nnto kutuwdo, anaa ɔbo bi nnto fapem; na ebɛyɛ amamfo daa, EWURADZE na ɔse.
27. Hom nsi frankaa wɔ asaase no do, hom nhɛn akasamu no wɔ amanaman mu, hom nsiesie amanaman nkyer no ho sa, hom nhyia Ararat, Minni, na Askenaz ahendzi nyinara mbra no do; hom nhyɛ ɔsahen mbra no do; hom mfa mpɔnkɔ mbra dɛ mbɛbɛw wirikyee.
28. Hom nsiesie amanaman ntu no do ɔsa, Media ahemfo hɔn ambradofo, na hɔn amampanyin nyinara, na no tumdzi asaase no nyinara.
29. Na asaase no ho popo na ɔtseetsee: osiandɛ EWURADZE ne tsirmpɔw a ɔwɔ Babilɔn do no osi pi, dɛ ɔbɛyɛ Babilɔn amamfo a obiara nnyi mu.
30. Babilɔn akatakyi no woegyaa ko, wɔaka hɔn akoban no mu; hɔn ahoɔdzen apa; wɔayɛ dɛ mbasiafo; wɔato ne tsenabea mu ogya; woebubu n'adaban mu.
31. Mbirikatufo baako botu mbirika ekehyia ɔbaako so, na ɔbɔfo baako ekehyia ɔbaako so akɔbɔ amandzɛɛ akyerɛ Babilɔnhen dɛ wɔagye no kurow no wɔ mbea nyinara:
32. na wɔagye etwae no, na wɔdze ogya ahyew ndzɛmbir no, na mbarimba akofo no bo etutu.
33. Na mbrɛ dɔm EWURADZE, Israel Nyankopɔn no se nye yi: Babilɔn babaa tse dɛ ewuporoweebea ber a wotsiatsia do no; aka mber kakra, ma twaber edu ama no.
34. Babilɔnhen Nebukadenezar awe me, ɔadwerew me, ɔayɛ me dɛ kyɛnse pan, ɔamen me dɛ nsu mu abowapɔn ɔdze m'akɔndɔdze ahyɛ ne yafun ma; oepuw me egu.
35. Nyia a ɔtse Zion bɛka dɛ, Etsirmɔdzendze a wɔdze ayɛ emi na mo honam no ɔmbra Babilɔn do; na Jerusalɛm bɛka dɛ, Mo bɔgyaa ngu Kaldeafo do.
36. Dɛm ntsi mbrɛ EWURADZE se nye yi: Hwɛ, mibedzi w'asɛm ama wo, na medzi wer ama wo; na mobɔwew no po, na mama no nsunyiwa ayɛ wesee.
37. Na Babilɔn bɛdan amamfo, mpataku tsenabea, ahobowdze, na asesardze a obiara nntse mu.
38. Hɔn nyinara bɔbobɔ mu awor dɛ ngyatafɔr; wɔbɔpɔw dɛ ngyatamba.
39. Sɛ hɔn ho hyehye hɔn a, mobɔto hɔn pon, na mama wɔabobow, na woedzi ehurusi, na wɔada daa nda prɛko, na wonnkenyan, EWURADZE na ɔse.
40. Medze hɔn besian dɛ nguambaa akɔ ekumii, dɛ nguannyin ɔnye mpɔnkyenyin.
41. Mbrɛ woedua agye Sesak  a! Mbrɛ asaase nyina ayɛyi no wɔafa no mprase a! Mbrɛ Babilɔn edua adan amamfo wɔ amanaman mu a!
42. Po abɛseram Babilɔn do: n'asorɛkye dodow akɛtaa no do.
43. No nkurow adan afo, asaase kɛsɛɛ, na sar, asaase a ɔdasanyi biara nntsena do, eso nyimpa ne ba biara nntwa mu wɔ hɔ.
44. Na mubobu atsɛn megu Bel do wɔ Babilɔn, na meyi dza ɔamemen no mefi n'anomu epue; na amanaman nnkɔbɔ mu apem akɔ ne nkyɛn ara bio: nyew, Babilɔn ɔfasu ahwe ase!
45. Me man, hom mfi no mu mfir, na hom mu nyimpa biara ngye noho mfi EWURADZE n'ebufuhyew mu.
46. Eso mma hom akoma nntu, eso mma hom nnsuro wɔ akwansosɛm a hom bɛtse wɔ asaase no do no ho; na akwansosɛm kor bɛba afe kor mu, na n'ekyir afe kor so mu akwansosɛm, na akatabansɛm aba asaase no do, nyia odzi tum oetsia nyia odzi tum.
47. Dɛm ntsi, hwɛ, nda reba a mubobubu atsɛn egu Babilɔn sianhonyi do, na n'asaase no nyina n'enyi bɔto; na n'atɔfoe nyina bɔhwehwe ase wɔ ne finimfin.
48. Nna enyigye ntsi ɔsor na asaase, na dza ɔwɔ mu nyinara bɔtow Babilɔn ho ndwom; na afofafo befi kwaamu afamu aba no do, EWURADZE na ɔse.
49. Dɛ mbrɛ Babilɔn maa Israel atɔfo hwehwee ase no, dɛmara so Babilɔn na asaase nyina hɔn atɔfoe bɔhwehwe ase wɔ hɔ.
50. Hom a hom efi afona anomu, hom nduom, na mma hom nngyina komm; hom mfi ekyirekyir nkaa EWURADZE, na hom mma Jerusalɛm mbra hom adwen mu.
51. Hɛn enyi ato, osiandɛ yɛatse ahorbahyɛ nka; enyimguase akata hɛn enyim: osiandɛ ananaben aba EWURADZE ne fie krɔnkrɔnmbea no do.
52. Ɔno ntsi, hwɛ, nda reba a, EWURADZE na ɔse, mubobu ne sianhonyi nyina atsɛn; na epirafo besi nkrum wɔ n'asaase nyina do.
53. Sɛ Babilɔn fow kɔ sor mpo, na ɔkyekyer n'ahoɔdzen sorɔnsorɔmbea no akoban mpo a me nkyɛn ara na afofafo befir aba no do, EWURADZE na ɔse.
54. Nkekamu a ofi Babilɔn, na ɔsɛɛ kɛse a ofi Kaldeafo asaase do ne ndze na ɔda mu no!
55. Osiandɛ EWURADZE refa Babilɔn afo, na ɔma no mu ndze kɛse no sɛɛ fi mu; na hɔn asorɛkye wor dɛ esu pii na hɔn ndze gyegye huoo:
56. na afofanyi no aba no do, Babilɔn do a, na wɔafa ne mbarimba akatakyi no, woebubu hɔn ngyen mu esinesin: na EWURADZE yɛ ahyɛnanmu Nyankopɔn, tua ara na obotua hɔn kaw.
57. Na mebɛma n'asafohen na n'enyansafo, n'ambradofo na n'amampanyin na n'akatakyi no wɔabobow; na wɔbɛda daa nda prɛko, na wonnkenyan, Ɔhen a ne dzin dze dɔm EWURADZE no na ɔse.
58. Mbrɛ dɔm EWURADZE se nye yi: Babilɔn afasu atɛtɛr no, wobodwuruw no pasaa, na wɔdze ogya ahyew no mbobotsen atsentsen no; na ɔman no bɛberɛ ama egyangyandze, na amanaman no aberɛ ama ogya; na wɔbɔtɔ bahaw.
59. Asɛm a nkɔnhyɛnyi Jeremia dze hyɛɛ Maseia ba Neria ne ba Seraia, ber a ɔnye Judahen Zedekia kɔr Babilɔn wɔ n'ahendzi afe a otsia anan no mu nye yi. Afei na Seraia yɛ gyaasehen.
60. Na Jeremia kyerɛɛw mbusu a ɔbɛba Babilɔn do nyina hyɛɛ nwoma mu, mekyerɛ nsɛm a wɔakyerɛw no wɔ Babilɔn ho yi nyina.
61. Na Jeremia see Seraia, dɛ, Sɛ idu Babilɔn a, ɔno hwɛ na kenkan nsɛm yi nyina,
JER.51.62, na se dɛ, EWURADZE, ɔwo na akasa bea yi ho dɛ ibotwa no akyen, amma obiara aanntsena mu, nyimpa o, abowa o, na mbom dɛ ɔnyɛ amamfo ara daa.
63. Na ɔmbra dɛ sɛ iwie nwoma yi kenkan a, fa ɔbo kyekyer ho, na tow kyen Eufrates mu:
64. na ka dɛ, Dɛm na Babilɔn bɔdɔ, na onnkopue bio wɔ mbusu a medze mebɛba do no ntsi: na wɔbɔtɔ bahaw. Mbrɛ Jeremia nsɛm yi pem nye ha.

## Tsir 52

1. Zedekia bedzii hen no nna oedzi mfe eduonu biako; na odzii hen mfe dubiako wɔ Jerusalɛm: na ne na dzin dze Hamutal, Jeremia a ofi Libna ne babaa a.
2. Na ɔyɛɛ dza omuo wɔ EWURADZE enyiwa do, dɛ mbrɛ Jehoiakim yɛe no nyinara.
3. Na ɔnam EWURADZE n'ebufuw do na ɔbaa dɛm wɔ Jerusalɛm na Juda, dze bodur dɛ ɔtoow hɔn fii n'enyim kyenee: na Zedekia tseew Babilɔnhen no do etua.
4. Na ɔbaa dɛ n'ahendzi afe a otsia akron no mu no, bosoom a otsia du no, nna Babilɔnhen Nebukadenezar botuaa Jerusalɛm, ɔno na no dɔm nyinara, na wɔkyeer do nsera; na wɔtoow aban bɔɔ ho aprɔw tsiaa no.
5. Nna wotuaa kurow no kodur ɔhen Zedekia n'afe a otsia dubiako no.
6. Bosoom a otsia anan no mu, bosoom no ne nda akron no mu no, ɔkɔm yɛɛ dzendzenndzen wɔ kurow no mu ara, ma wonnyaa edziban biara mma asaase no do nkorɔfo no.
7. Nna wotuetuee kurow no ho, na mbarimba akofo no nyina guanguanee fii kurow no mu anadwe dze faa afasu ebien no ntamu, abobow kɛse no a ɔwɔ ɔhen no ture no ho no kɔree; (afei na Kaldeafo etwa kurow no ho ehyia:) na wɔdze faa Araba kwan no do kɔree.
8. Na Kaldeafo dɔm no tsiiw ɔhen no, na wɔkɔtoo Zedekia wɔ Jeriko tɛtɛr mu; na no dɔm nyina fii ne nkyɛn petsee.
9. Nna wɔkyeer ɔhen no, na wɔdze no kɛmaa Babilɔnhen wɔ Ribla a ɔwɔ Hamat asaase do no; na obuaa no atsɛn.
10. Na Babilɔnhen kum Zedekia ne mbabanyin no wɔ n'enyim: okunkum Juda asafohen nyinara so wɔ Ribla.
11. Na otutuu Zedekia n'enyiwa; na Babilɔnhen dze no too mpokyerɛ mu, na ɔdze no kɔr Babilɔn, na ɔdze no too efiadze kodur dɛ owui.
12. Afei bosoom a otsia enum no mu no, bosoom no ne dadu a ɔyɛ ɔhen Nebukadenezar, Babilɔnhen no n'afe a otsia duakron no mu no, aweɔmfo safohen Nebuzaradan a ogyina Babilɔnhen no n'enyim no, ɔbaa Jerusalɛm:
13. na ɔhyeew EWURADZE ne fi na ɔhen no ne fi; na Jerusalɛm efi nyinara, ofi kɛse biara mpo na ɔdze ogya hyeew no.
14. Na Kaldeafo dɔm a wɔka aweɔmfo safohen no ho nyinara dwuruuw Jerusalɛm afasu no nyina hyiae.
15. Nna aweɔmfo safohen Nebuzaradan soaa ɔman no mu ehiafo neminemi no bi kɔr ndɔmmum, na ɔman no mu nkaa a wɔkaa kurow no mu, na awaefo a wɔwaae kɔr Babilɔnhen nkyɛn na nyimpadodow no mu nkaa no.
16. Na aweɔmfo safohen Nebuzaradan daan asaase no mu ehiafo neminemi no bi gyae dɛ wɔnyɛ wenyin tureahwɛfo na ekuafo.
17. Na boran edum no a ɔwɔ EWURADZE fie no, na ngyinado na boran po a ɔwɔ EWURADZE fie no, Kaldeafo no bubuu mu esinesin, na wɔsoaa boran a ɔwɔ ho no nyina kɔr Babilɔn.
18. Nsenaba so, na nsofi, na edumgya, na mbɛɛsen, na ntser, na boran nkɔɔpow a wɔdze som nyina, wɔfae kɔree.
19. Na nkɔɔpow, na ogya asɛn, na mbɛɛsen, na nsenaba, na nkandzeadua, na ntser, na nkɔɔpow; dza ɔyɛ sika dze no, wɔ sika mu, dza ɔyɛ dwetɛ dze no, wɔ dwetɛ mu, na aweɔmfo safohen no fae kɔree.
20. Edum ebien, po kor no, na boran anantwi duebien a ɔwɔ ngyinado no a ɔhen Solomon yɛe maa EWURADZE fi no n'ase no: nkɔɔpow yinom nyinara no boran no woenntum ennker.
21. Na ɔyɛ edum no dze, nkyindur ndua kor no krɔn yɛ basafa akron; na ahoma basafa esia twa ho hyia; na ne peperepee nsatseaba anan: na tu da mu.
22. Na ne tsir no boran a; na tsir kor no krɔn yɛ basafa ebien na fa, na atena na pɔmegranate eduaba wɔ tsir no ho hyia, ne nyinara boran a: na nkyindur ndua a otsia ebien no, no ho wɔ dɛmara bi, na pɔmegranate eduaba so.
23. Na pɔmegranate ekutu eduokron esia wɔ afa na afa; na pɔmegranate ekutu a ɔwɔ atena no ho hyia nyina yɛ ɔha.
24. Na aweɔmfo safohen no faa ɔsɔfopanyin Seraia, na ɔsɔfo edziekyir Zefania, na abowanoahwɛfo baasa:
25. na kurow no mu na ɔfaa ɔpanyin a wɔdze no sii mbarimba akofo no do; na hɔn a wohun ɔhen no enyim, beesuon a wohun hɔn wɔ kurow no mu no; na ɔsahen ne kyerɛwnyi a ɔpon asaase no do nkorɔfo kɔ ɔsa; na asaase no do nkorɔfo no mu mbarimba eduosia a wohun hɔn kurow no mu no.
26. Na aweɔmfo safohen Nebuzaradan faa hɔn, dze hɔn kɛmaa Babilɔnhen wɔ Ribla.
27. Na Babilɔnhen bobɔɔ hɔn, na okunkum hɔn wɔ Ribla a ɔwɔ Hamat asaase do no do. Dɛm na wɔfaa Juda ndɔmmum fii n'asaase do kɔree.
28. Nkorɔfo a Nebukadenezar soaa hɔn ndɔmmum kɔree no nye woyinom: afe a otsia esuon no mu Judafo mpensa eduonu ebiasa:
29. Nebukadenezar n'afe a otsia duawɔtwe no mu no ɔsoaa nyimpa ahaawɔtwe eduasa ebien ndɔmmum fii Jerusalɛm:
30. Nebukadenezar n'afe a otsia eduonu ebiasa no mu na aweɔmfo safohen Nebuzaradan soaa Judafo ahaesuon eduanan enum ndɔmmum kɔree: nyimpa nyinara wɔyɛ mpemanan ahaesia.
31. Na ɔbaa dɛ Judahen Jehoiakin no ndɔmmumkɔ afe a otsia eduasa esuon no mu, bosoom a otsia duebien no mu, bosoom no ne da a otsia eduonu enum no mu, na Babilɔnhen Evil-merodak, n'ahendzi afe a odzi kan no mu, ɔmaa Judahen Jehoiakin ne tsir do, na oyii no fii efiadze puei;
32. na ɔnye no kasaa kasa pa, na ɔmaa n'akɔngua kyɛɛn ahemfo a wɔnye no wɔ Babilɔn no hɔn akɔngua.
33. Na ɔsesaa n'efiadzenda atar no, na odzidzii wɔ n'enyim daa no nkwa nda nyinara.
34. Na ɔyɛ n'akɔhomabɔdze no, wɔdze ne daa akɔhomabɔdze no maa no fii Babilɔnhen no ne nkyɛn, da biara n'afamudze wɔ no nkwa nda nyinara mu, dze kodur no wu da.

