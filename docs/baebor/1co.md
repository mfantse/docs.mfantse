# "1 Korintefo"

## Tsir 1

1. Paul a wɔnam Nyankopɔn ne pɛ do wɔafrɛ no ayɛ no Jesus Kraest ɔsomafo, nye onua Sostenes,
1CO.1.2, dze kɛma Nyankopɔn asɔr a ɔwɔ Korinte, wɔ hɔn a wɔatsew hɔn ho wɔ Kraest Jesus mu afrɛ hɔn dɛ wɔmbɛyɛ ahotseweefo, nye hɔn a wɔbɔ yɛnye hɔn nyina Ewuradze Jesus Kraest dzin wɔ mbea nyina no.
3. Adom nye asomdwee a ofi hɛn Egya Nyankopɔn nye Ewuradze Jesus Kraest no nka hom.
4. Meda me Nyankopɔn ase daa wɔ hom ho, wɔ Nyankopɔn adom a wɔdze adom hom wɔ Kraest Jesus mu ntsi,
1CO.1.5, dɛ adze nyina mu wɔama hom enya hom ho wɔ no mu, wɔ kasahom nye nyimdzee nyina mu,
1CO.1.6, dɛ mbrɛ Kraest ho dasedzi no etsim wɔ hom mu no;
7. ama hom annka ekyir wɔ adom akyɛdze biara mu; ber a hom rotweɔn hɛn Ewuradze Jesus Kraest ne nyikyerɛ no:
8. ɔno so na ɔbɛma hom etsim ekodu ewiei amma woeennhu mfom bi wɔ hom ho wɔ Ewuradze Jesus Kraest da no mu.
9. Nyankopɔn a wɔnam no do afrɛ hom aba ne Ba hɛn Ewuradze Jesus Kraest anyɛnkoyɛ mu no, ɔyɛ nokwafo.
10. Afei, enuanom, menam hɛn Ewuradze Jesus Kraest ne dzin do meserɛ hom dɛ hom nyina nka asɛnkor, na mma mpaapaamu mmba hom mu, na mbom hom nyina ndzi mu wɔ adwen kor nye tsirmsɛm kor mu.
11. Na, mo nuanom, hɔn a wofi Kloe fie ebeyi me hom ho asotsiw dɛ wentwiwentwi wɔ hom mu.
12. Dza mekyerɛ nye yi, hom nyina keka dɛ, Emi dze, meyɛ Paul dze, Emi dze, meyɛ Apollos dze, Emi dze, meyɛ Siifas dze, Emi dze, meyɛ Kraest dze.
13. Ana wɔapaapaa Kraest mu? Ana Paul na wɔbɔɔ no mbeamudua mu maa hom? Anaa Paul dzin mu na wonumaa hom hyɛe?
14. Meda Nyankopɔn ase dɛ mennuma hom mu bi gyedɛ dɛ Krispus nye Gaius
15. amma obi aannka dɛ wonumaa hom hyɛɛ mankasa me dzin mu.
16. (Ɛhɛɛ, mekaa dɛ munumaa Stefanas fiefo: na nkaa no dze, sɛ munumaa bi dze a, ɔno minnyim.)
17. Na nnyɛ dɛ Kraest somaa me dɛ mumbonuma ara bi, na mbom dɛ membɛka asɛmpa no, nnyɛ dɛ ɔkasanyansa mu ara bi, amma Kraest mbeamudua no aannyɛ kwa.
18. Na mbeamudua no ho asɛm no yɛ nkwaseasɛm ma hɔn a wɔrehera, na hɛn a wɔregye hɛn nkwa no dze, ɔyɛ Nyankopɔn no tum ma hɛn.
19. Osiandɛ wɔakyerɛw no dɛ, Mebɛsɛɛ enyansafo nyansaa, Na enyimdzefo nyimdzee no meyi no tokyen.
20. Onyansafo wɔ hen? Ɔkyerɛwfo wɔ hen? Wiadze yi mu okyingyefo wɔ hen? Ana Nyankopɔn nndaan wiadze nyansaa nkwaseasɛm bi?
21. Na Nyankopɔn nyansaa mu no, wiadze ammfa nyansa do ennhu Nyankopɔn no, ɔsɔɔ Nyankopɔn enyi dɛ ɔnam asɛnka no nkwaseasɛm no do bɛgye hɔn a wɔgye dzi nkwa.
22. Osiandɛ Jewfo rohwehwɛ asɛnkyerɛdze, na Griikfo dze, wɔhwehwɛ nyansa;
23. na hɛn dze, yɛka Kraest a wɔbɔɔ no mbeamudua mu ho asɛm, dza ɔyɛ fintsidua ma Jewfo, na nkwaseasɛm ma amanamamfo no.
24. Na hɔn a wɔafrɛ hɔn no dze, Jewfo o, Griikfo o, Kraest yɛ Nyankopɔn no tum na Nyankopɔn ne nyansaa ma hɔn.
25. Osiandɛ dza ɔyɛ dɛ Nyankopɔn nkwaseadze yi yɛ nyansa kyɛn nyimpa ne nyansaa, na Nyankopɔn n'adze a ɔyɛ mberɛw yɛ dzen kyɛn nyimpa dze.
26. Na, enuanom, hom nhwɛ hom frɛ no ara mpo ɛ, dɛ hom nnyɛ honam afamu enyansafo pii, nnyɛ etumfo pii, nnyɛ adehye pii:
27. na wiadze nkwaseadze na Nyankopɔn apa dɛ ɔdze bɛhyɛ enyansafo enyito, na wiadze mu dza ɔyɛ mberɛw na Nyankopɔn apa dɛ ɔdze bɛhyɛ dza ɔyɛ dzen enyito;
28. na wiadze mu dza onnyi dzin, nye dza wommbu no hwee na Nyankopɔn apa, ndzɛmba a onnyi hɔ mpo, dɛ ɔdze bɛma dza ɔwɔ hɔ ayɛ kwa;
29. amma honam biara aannhyehyɛ noho wɔ Nyankopɔn enyim.
30. Na Nyankopɔn mu na ofi na hom wɔ Kraest Jesus mu, ɔno na wofi Nyankopɔn mu ayɛ no nyansa nye tsenenee, nye ahotsew, nye ɔgye ama hɛn:
31. dɛ mbrɛ wɔakyerɛw no dɛ, Nyia ɔhyehyɛ noho, wɔmma ɔnhyehyɛ noho wɔ Ewuradze mu no.

## Tsir 2

1. Na emi dze, enuanom, mebaa hom nkyɛn no, mammfa kasa nye nyansa kyɛnee bɛkaa hom Nyankopɔn esumasɛm no.
2. Na mobɔɔ me tsirmu pɔw dɛ nkyɛ munnkohu biribi wɔ hom mu, gyedɛ Jesus Kraest a wɔbɔɔ no mbeamudua mu no.
3. Na emi dze, mberɛwyɛ, nye osuro, nye ahopopo pii mu na menye hom tsenae.
4. Na m'asɛm nye m'asɛnka enndua enyansasɛm ndɛfɛdɛfɛw mu, na mbom ɔnam Sunsum ne nyikyerɛ nye tum mu,
1CO.2.5, amma hom gyedzi eenngyina nyimpa nyansaa mu, na mbom egyina Nyankopɔn tum mu.
6. Naaso yɛka nyansa wɔ hɔn a wodzi mu no mu, na nnyɛ nyansa a ɔyɛ wiadze yi dze, anaaso wiadze etumfo a wɔrebɛyɛ gyan dze a:
7. Na mbom yɛka Nyankopɔn nyansaa wɔ esumasɛm mu, nyansa a ohuntae a Nyankopɔn hyɛe too hɔ maa hɛn enyimnyam ansaana wɔrobɔbɔ wiadze no;
8. ɔno na wiadze yi mu etumfo mu obiara ennhu: sɛ wohunii a nkyɛ wɔammbɔ enyimnyam Ewuradze no mbeamudua mu;
9. na mbom dɛ mbrɛ wɔakyerɛw no dɛ, Dza enyiwa nnhunii na aso nntsee, Na ɔannhɛn nyimpa akoma mu, Ndzɛmba a Nyankopɔn esiesie ama hɔn a wɔdɔ no.
10. Na hɛn dze, Nyankopɔn nam Sunsum no do eyi akyerɛ hɛn: na Sunsum no pɛɛpɛw adze nyina mu, Nyankopɔn adze a no mu dɔ mu mpo.
11. Na nyimpa mu woana na onyim dza ɔwɔ nyimpa mu, gyedɛ nyimpa noara no sunsum a ɔwɔ no mu? Dɛmara na obi nnyim Nyankopɔn dze, gyedɛ Nyankopɔn no Sunsum no.
12. Na hɛn dze, nnyɛ wiadze sunsum na yenyae na mbom sunsum a ofi Nyankopɔn mu a, ama yeehu dza Nyankopɔn dze adom hɛn no.
13. Ndzɛmba yi so na yɛka, nnyɛ nsɛm a nyimpa nyansaa kyerɛkyerɛ mu, na mbom nsɛm a Sunsum kyerɛkyerɛ mu a: yɛdze sunsum adze to sunsum adze ho.
14. Na nyia ɔyɛ honam mu nyimpa nntum nngye dza ɔyɛ Nyankopɔn Sunsum no ne ndzɛmba, osiandɛ ɔyɛ nkwaseasɛm ma no, na onntum nnhu mu, osiandɛ wohu no sunsum mu.
15. Na nyia ɔyɛ sunsum mu nyimpa dze, obu adze nyina atsɛn, na nankasa dze, obi mmbu no atsɛn.
16. Na woana na oehu Ewuradze n'adwen, dɛ ɔbɛkyerɛkyerɛ no? Na hɛn dze, yɛwɔ Kraest n'adwen.

## Tsir 3

1. Na mo so, enuanom, menntum annkasa annkyerɛ hom dɛ sunsum mu mba na mbom dɛ honam mu mba, dɛ Kraest mu nkɔkowaba.
2. Numfonsu na medze maa hom na hom nomee, na nnyɛ edziban bi a: na hom nnyae nntumii: eso seseiara hom nntum, , #Heb 5.12
3. osiandɛ hom da ho yɛ honam mu nyimpa. Mbrɛ nyinkun nye wentwiwentwi wɔ hom mu yi, ana hom nnyɛ honam mu nyimpa, na nnyɛ nyimpamu bra na hom robɔ yi?
4. Na sɛ obi se dɛ, Emi dze, meyɛ Paul dze, na obi so se dɛ, Emi dze, meyɛ Apollos dze a, nna nnyɛ honammufo nye hom anaa?
5. Na Apollos nye woana? Na Paul nye woana? Wɔyɛ asomfo a hom nam hɔn do gyee dzii, dɛ mbrɛ Ewuradze dze maa hɔn mu biara.
6. Emi na muduae, Apollos na oguguu do nsu naaso Nyankopɔn na ɔmaa ndɔbaa no.
7. Dɛm ntsi nnyɛ nyia odua na ɔyɛ biribi, eso nnyɛ nyia ogugu do nsu a, na Nyankopɔn a ɔma ndɔbaa no a.
8. Na nyia odua nye nyia ogugu do nsu yɛ kor, na hɔn mu biara benya nankasa n'akatua dɛ mbrɛ nankasa n'edwuma tse.
9. Na hɛn dze, yɛyɛ Nyankopɔn no nkowaa a yɛnye no reyɛ edwuma; na hom so yɛ Nyankopɔn ne haban, Nyankopɔn ne dan.
10. Dɛ mbrɛ Nyankopɔn adom a ɔdze adom me tse, dɛ ɔdantofo panyin nyansafo, motoo fapem, na obi so rotow do. Na wɔmma obiara nhwɛ yie mbrɛ odua tow do.
11. Na fapem fofor biara dze, obiara runntum nnto nnka dza wɔato no ho, ɔno nye Jesus Kraest.
12. Na sɛ obiara dze sika, dwetɛ, aboɔdzen abo, dua, sar, nye mburonan tow fapem no do a;
13. obiara n'edwuma bɛda edzi: na da no beyi ato gua, osiandɛ wɔnam ogya do beyi akyerɛ, na ogya no ara bɔsɔ obiara n'edwuma ahwɛ, dɛ mbrɛ ɔtse biara.
14. Sɛ obiara n'edwuma a ɔatow wɔ do no tum gyina a, obenya akatua.
15. Sɛ obiara n'edwuma hyew a, onnkenya hwee, na nankasa dze wɔbɛgye no nkwa, naaso ɔbɛyɛ dɛ oduaa ogya mu.
16. Ana hom nnyim dɛ hom yɛ Nyankopɔn asɔrfi, na Nyankopɔn Sunsum no tse hom mu?
17. Sɛ obiara sɛɛ Nyankopɔn asɔrfi a, ɔno so Nyankopɔn bɛsɛɛ no: osiandɛ Nyankopɔn asɔrfi ho tsew, na ɔno nye homara.
18. Mma obi nndaadaa noho. Sɛ obiara susu dɛ ɔyɛ hom mu nyansafo wɔ wiadze yi mu a, wɔmma ɔnyɛ kwasea ama ɔaayɛ nyansafo.
19. Na wiadze yi nyansaa yɛ nkwaseasɛm wɔ Nyankopɔn enyim. Na wɔakyerɛw no dɛ, Ɔno na ɔkyer enyansafo wɔ hɔn enyitsew mu;
20. na bio, Nyankopɔn nyim enyansafo adwendwen dɛ ɔyɛ adwendwen hun.
21. Dɛm ntsi mma obi nnhyehyɛ noho wɔ nyimpa mu. Na adze nyina yɛ homdze;
22. Paul o, Apollos o, Siifas o, wiadze o, nkwa o, owu o, dza ɔwɔ hɔ sesei o, dza ɔrebɛba o; ne nyina yɛ homdze;
23. Na hom yɛ Kraest dze, na Kraest so yɛ Nyankopɔn dze.

## Tsir 4

1. Dɛm na hom mma nyimpa mbu hɛn, dɛ Kraest asomfo nye Nyankopɔn esumasɛm do ahwɛfo.
2. Na, afei, dza wɔhwehwɛ no ɔhwɛfo ho nye dɛ wohu no ɔnokwafo.
3. Na emi dze, ɔyɛ me asɛm ketseaba bi dɛ hom anaa nyimpa abaguafo bobu me atsɛn: mankasa mpo mummbu moho atsɛn.
4. Na mankasa minnyim biribi tsia mo ho, naaso minndzi bem wɔ iyi mu: nyia obu me atsɛn nye Ewuradze.
5. Dɛm ntsi mma hom nntwar ber ano mmbu biribi ho atsɛn, ma onkodu dɛ Ewuradze bɛba, ɔno na ɔdze sum mu dza osuma nyina bɛba kan mu, na oeyi akoma mu apam edzi: nna obiara benya n'ayɛyi efi Nyankopɔn hɔ.
6. Nsɛm yi, enuanom, madan ama mankasa moho nye Apollos ma hom eesua wɔ hɛn ho dɛ mma hom nntra dza wɔakyerɛw no, amma ɔbaako ntsi obi aannhoran enntsia ɔbaako.
7. Na woana na ɔma eyɛ dansewa fi afofor mu? Na ebɛnadze na ewɔ a wɔammfa amma wo? Na sɛ inyae a, ɔyɛ dɛn na ehyehyɛ woho dɛ gyama ennya?
8. Hom ewie mee dada; nyew, hom enya hom ho dada; hom ekwetsir hɛn edzi hen: nkyɛ mepɛ dɛ hom dzi hen ampa, ama hɛn so yɛnnye hom eedzi.
9. Na mususu dɛ Nyankopɔn dze hɛn asomafo edzi ekyir, dɛ hɔn a woeyi hɔn ama owu; osiandɛ yɛayɛ ahwɛdze ama wiadze nye abɔfo nye nyimpa.
10. Yɛyɛ nkwasea wɔ Kraest ntsi, na hom dze, hom yɛ enyansafo wɔ Kraest mu; yɛyɛ mberɛw, na hom dze, hom yɛ dzen; hom dze, wɔdze enyidzi ma hom, na hɛn dze, wommbu hɛn hwee.
11. Ɔdze bodu sesei dɔn yi mu ɔkɔm nye nsukɔm nyina dze hɛn, yedzi adagyaw, wɔbɔ hɛn ekutuku, yennyi beebi tse;
12. na yɛberɛ dze hɛnara hɛn nsa yɛ edwuma; wɔyaw hɛn a, yehyira; wɔhaw hɛn a, yɛpen do;
13. wɔsɛɛ hɛn dzin a, yɛka abodweesɛm kyerɛ hɔn; yɛayɛ dɛ wiadze fi, nyimpa mu ntɔmpamu dze ebodu ndɛ.
14. Nnyɛ dɛ merebɛhyɛ hom fɛr ntsi na merekyerɛw iyi, na mbom dɛ murubotu hom fo dɛ mba a modɔ hɔn a.
15. Na sɛ hom wɔ akwankyerɛfo pedu wɔ Kraest mu mpo a, hom nnyi egyanom pii: na emi na menam asɛmpa no do mowoo hom wɔ Kraest Jesus mu.
16. Dɛm ntsi meserɛ hom, hom nsuasua me.
17. Iyi ntsi na masoma Timoti a ɔyɛ me ba dɔfo nye nokwafo wɔ Ewuradze mu no wɔ hom nkyɛn; ɔno na ɔbɛkaa hom m'akwan a ɔwɔ Kraest mu, dɛ mbrɛ mekyerɛkyerɛ wɔ asɔrasɔr nyina mu, wɔ mbeambea nyina no.
18. Na wosusu dɛ gyama meremmba hom nkyɛn ntsi na binom rohoran no.
19. Na sɛ Ewuradze pɛ a, mebɛba hom nkyɛn ntsɛmara, na mubohu hɔn a wɔahoran no hɔn tum, na nnyɛ hɔn nsɛm a.
20. Osiandɛ Nyankopɔn ahendzi nnyi kasa mu ara gyan, na mbom tum mu.
21. Dza ɔwɔ hen na hom pɛ? Memfa abaa mbra hom do, anaa memfa ɔdɔ nye ɔdwe sunsum?

## Tsir 5

1. Wɔka no ampaara dɛ ndwamanyɛ wɔ hom mu, ndwamanyɛ a onnyi amanamamfo mpo mu, dɛ obi bɛfa n'egya yer.
2. Na hom ahoran, na mbom hom enndzi awerɛhow, ama woeeyi nyia ɔayɛ dɛm adze yi wɔ hom mu.
3. Na emi dze, minnyi hɔ wɔ honam mu sosoampa, naaso mowɔ hɔ wɔ sunsum mu, ntsi, mebu atsɛn dada dɛ gyama mowɔ hɔ, wɔ nyia ɔyɛɛ dɛm adze no ho,
1CO.5.4, wɔ hɛn Ewuradze Jesus dzin mu, dɛ sɛ hom nye mo sunsum hyia mu, na hɛn Ewuradze Jesus no tum ka ho a,
1CO.5.5, mibeyi onyia no ahyɛ Satan nsa ma honam no aasɛɛ, ma bi a wɔaagye sunsum no nkwa wɔ Ewuradze Jesus da no mu.
6. Hom ahohyehyɛ nnye. Ana hom nnyim dɛ mbɔrkaw kakra kaw mbɔr no nyina?
7. Dɛm ntsi hom nyi mbɔrkaw dadaw no, ama hom aayɛ mbɔr fofor, dɛ mbrɛ hom yɛ epitsi, osiandɛ woeku hɛn apahoguan Kraest so.
8. Dɛm ntsi hom mma yɛnhyɛ fa, nnyɛ dɛ yedzi mbɔrkaw dadaw bi a, eso nnyɛ dɛ yedzi nyitan nye emumuyɛ mbɔrkaw bi a, na mbom dɛ yedzi motooyɛ nye nokwar epitsi a.
9. Mekyerɛɛw no mo nwoma no mu brɛɛ hom dɛ mma hom nnye ndwaman mmforafora;
10. na nnyɛ wiadze yi ndwaman, anaadɛ enyiberfo nye apempensifo, anaa abosonsɔrfo bi koraa; ɔnodze na nkyɛ ɔsɛ dɛ hom fi wiadze.
11. Afei dze, mekyerɛw hom dɛ mma hom nye hɔn nndzi afora, sɛ obiara a wɔfrɛ no onua yɛ edwaman anaa onyiberfo, anaa ɔbosonsɔrnyi, anaa ntokwapɛfo, anaa ɔsabokwanyi, anaa ɔpempensinyi a, dɛm nyimpa no dze, mma hom nye no nndzidzi mpo.
12. Na ɔfa mo ho bɛn dɛ mubobu hɔn a wommfi mu no atsɛn? Ana nnyɛ hɔn a wɔwɔ mu no na hom bu hɔn atsɛn?
13. Na hɔn a wonnyi mu no dze, Nyankopɔn na obu hɔn atsɛn. Hom nyi nyimpa bɔn no mfi hom mu.

## Tsir 6

1. Aso hom mu bi nye ne nyɛnko nya asɛm bi a onnsi no bo mfa no nkɔ hɔn a wɔnntsen no enyim asɛndzii, a nnyɛ ahotseweefo no enyim a?
2. Ana hom nnyim dɛ ahotseweefo no na wobobu wiadze atsɛn? Na sɛ hom na hom bobu wiadze atsɛn a, ana hom nnsɛ dɛ hom dzi nsɛm nkakraba?
3. Ana hom nnyim dɛ yebobu abɔfo atsɛn? Na ankantam abrabɔ yi mu ndzɛmba?
4. Na sɛ hom wɔ abrabɔ yi mu ndzɛmba ho asɛm a, hɔn a wommbu hɔn bi wɔ asɔr mu na hom dze hɔn yɛ abaguafo anaa?
5. Meka yi dze hyɛ hom enyito. Ana mbrɛ ɔtse nye dɛ onyansafo bi nnyi hom mu a obotum ebu nua nye nua ntamu atsɛn,
1CO.6.6, nna onua nye nua yi atsɛn wɔ hɔn a wɔnngye nndzi mpo no enyim yi?
7. Esintɔ enya aba hom mu dada dɛ hom dze homho kokɔ mbra mu. Ɔyɛ dɛn na hom mma wonndzi hom emim mbom? Ɔyɛ dɛn na hom mma wonnsisi hom mbom?
8. Na mbom homankasa hom dzi emim na hom sisi, na hom dze yi yɛ hom nuanom mpo.
9. Ana hom nnyim dɛ hɔn a wɔnntsen innkenya Nyankopɔn ahenman no ayɛ hɔndze? Mma wɔnndaadaa hom: ndwaman, nye abosonsɔrfo, nye awartofo, mbanyin asansabrafo, nye mbarimba a wɔnye hɔnho da,
1CO.6.10, nye ewifo, nye enyiberfo, nye asabokwafo, nye ntokwapɛfo, nye apempensifo rinnya Nyankopɔn ahenman no.
11. Na nkyɛ mbrɛ hom mu bi tse nye no; na afei wɔatsew hom ho, na afei woebu hom bem wɔ Ewuradze Jesus Kraest dzin mu, na hɛn Nyankopɔn Sunsum no mu.
12. Mowɔ adze nyina ho kwan, naaso nnyɛ adze nyina na ɔfata; mowɔ adze nyina ho kwan, naaso memma biribi nnhyɛ mo do.
13. Edziban yɛ yafun dze, na yafun yɛ edziban dze, naaso Nyankopɔn bɛma ebien nyina ayɛ kwa. Na nyimpadua nnyi hɔ mma ndwamanyɛ, mbom ɔwɔ hɔ ma Ewuradze, na Ewuradze wɔ hɔ ma nyimpadua;
14. na Nyankopɔn nyaan Ewuradze, na ɔnam no tum do benyan hɛn so bi.
15. Ana hom nnyim dɛ hom nyimpadua yɛ Kraest ho mfafakuwa? Aso memfa Kraest ho mfafakuwa menyɛ no edwaman dze? Atserkwa!
16. Ana hom nnyim dɛ nyia ɔdze noho bɔ edwaman ho no, na ɔnye no ayɛ nyimpadua kor? Na ɔse, Hɔn beenu bɛyɛ honankor.
17. Na nyia ɔdze noho bɔ Ewuradze ho no nye no yɛ sunsum kor.
18. Hom nguan ndwamanyɛ. Bɔn biara a nyimpa yɛ nnyi ne nyimpadua mu, na nyia ɔyɛ edwaman no ɔyɛ nankasa ne nyimpadua bɔn.
19. Anaaso hom nnyim dɛ hom nyimpadua yɛ Sunsum Krɔnkrɔn a ɔwɔ hom mu a hom enya no Nyankopɔn hɔ no n'asɔrfi? Na hom nnyɛ homankasa hom dze:
20. osiandɛ wɔtɔɔ hom aboɔdzen: dɛm ntsi hom nhyɛ Nyankopɔn enyimnyam wɔ hom nyimpadua mu.

## Tsir 7

1. Na dza ɔfa nsɛm a hom kyerɛwee brɛɛ me dɛ, Oye ma ɔbanyin dɛ ɔmmfa noho nnka ɔbaa no ho dze,
1CO.7.2, nkyɛ oye naaso ndwamanyɛ ntsi, hom mma ɔbanyin biara nnya nankasa ne yer, na ɔbaa biara nnya nankasa no kun.
3. Wɔmma okun no nyɛ n'asɛdze mma ɔyer no dɛ mbrɛ ɔsɛ, na ɔyer no so nnyɛ dza ɔsɛ dɛmara so mma okun no.
4. Ɔyer no nnyi nankasa ne nyimpadua do tum, na mbom okun no a, na dɛmara so na okun no nnyi nankasa ne nyimpadua do tum, na mbom ɔyer no a.
5. Mma hom mmfa homho nnkam homho, gyedɛ hom yɛ anokor wɔ mber bi, ama hom eenya asɔr no ho adagyer, na hom aasan ebehyia mu bio, amma hom ho a hom nntum nnsie ntsi, Satan aannsɔ hom annhwɛ.
6. Na iyi meka no ɔkwanma afamu, na nnyɛ nhyɛdo bi a.
7. Na mepɛ dɛ nkyɛ nyimpa nyina yɛ dɛ mbrɛ metse yi; naaso obiara wɔ n'adom akyɛdze fi Nyankopɔn hɔ: obi wɔ no dɛm, obi so wɔ no dɛm.
8. Na meka kyerɛ esigyafo nye ekunafo dɛ, Oye ma hɔn dɛ wɔtsena hɔ dɛ emi.
9. Na sɛ wonnyi ahohyɛdo a, wɔnwar: na awar ye kyɛn dɛ ibenya akɔndɔ bɔn.
10. Na awarfo dze, mehyɛ hɔn, nnyɛ emi a, na mbom Ewuradze a, dɛ mma ɔbaa nngyaa no kun, , #Mat 5.32; 19.9; Mar 10.11
11. (na sɛ ogyaa no a, ondzi sigyaw; annyɛ dɛm a, ɔnye no kun nkɔbɔ mu); na mma okun so nngyaa ne yer.
12. Na nkaa no dze, emi na meka, na nnyɛ Ewuradze a, dɛ, Sɛ onua bi wɔ yer a ɔnnyɛ gyedzinyi, na sɛ ɔbaa no pen dɛ ɔnye no tsena a, mma ɔnngyaa no.
13. Na ɔbaa so a ɔwɔ kun a ɔnngye nndzi no, na sɛ okun no pen dɛ ɔnye no tsena a, mma ɔnngyaa no.
14. Na okun a ɔnngye nndzi no ho tsew ɔyer no mu, na ɔyer a ɔnngye nndzi no ho tsew okun no mu: ɔnntse dɛm a, nna hom mba ho wɔ fi, na afei dze hɔn ho tsew.
15. Na sɛ nyia ɔnngye nndzi pɛ dɛ ogyaa kɔ a, ma ongyaa; onua kor no, anaa akyerɛbaa kor no wɔnnkyekyer no wɔ dɛm asɛm yi mu: na asomdwee mu na Nyankopɔn afrɛ hɛn.
16. Na ɔyer, bi a sɛ ebɛgye wo kun nkwa a, ana inyim? Anaaso okun, sɛ ebɛgye wo yer nkwa a, ɔwo inyim anaa?
17. Dɛ mbrɛ Ewuradze akyekyɛ ama obiara no, dɛ mbrɛ Nyankopɔn afrɛ obiara no, dɛmara na ɔmbɔ ne bra; na mbrɛ mehyehyɛ no wɔ asɔr nyina mu nye no.
18. Sɛ wɔfrɛɛ obi na ɔyɛ twatsianyi a, mma ɔnndan monomonomnyi; sɛ wɔfrɛɛ obi na ɔyɛ monomonomnyi a, mma wonntwa no twatsia.
19. Twatsiatwa nnyɛ hwee, na monomonomyɛ so nnyɛ hwee, na mbom Nyankopɔn ahyɛdze ne ndzido na ohia.
20. Ɔfrɛ kor a wɔfrɛɛ obi wɔ mu no, wɔmma ɔntsena mu.
21. Wɔfrɛɛ wo na eyɛ akowaa a, mma ɔnnyɛ wo asɛm, na sɛ ibotum enya wo fahodzi a, ɔno yɛ no dɛm.
22. Na nyia wɔfrɛɛ no Ewuradze mu na ɔyɛ akowaa no, ɔyɛ Ewuradze ne dehyee; dɛmara so na ɔdehye a wɔfrɛɛ no no, ɔyɛ Kraest Jesus akowaa.
23. Wɔdze bo tɔɔ hom: mma hom nnyɛ nyimpa nkowaa.
24. Enuanom, biribiara a wɔafrɛ obi wɔ mu no, ɔnoara mu na ɔnye Nyankopɔn ntsena.
25. Na hɔn a wɔnnwaree ho dze, minnyi Ewuradze hɔ ahyɛdze bi, na meka m'adwen dɛ nyia oenya Ewuradze hɔ ehumbɔbɔr dɛ ondzi nokwar.
26. Na dza mususu dɛ oye nye dɛ sesei ahohia yi ntsi oye ma nyimpa dɛ ɔtsena hɔ dɛmara.
27. Edze wo ho abata ɔyer ho anaa? Mma nnhwehwɛ dɛ ebɛsan. Ɔyer bi mmbata wo ho anaa? Mma nnhwehwɛ ɔyer.
28. Na sɛ awar mpo a, ennyɛ bɔn, na sɛ ɔbaabun war a, ɔnnyɛ bɔn; naaso dɛm nkorɔfo no benya ɔhaw wɔ honam mu, na emi dze, mepɛ dɛ nkyɛ motwe hom fi ɔhaw no ho.
29. Na iyi na meka enuanom, dɛ woetwa mber no tsia, ntsi afei hɔn a wɔwɔ yernom nyɛ dɛ wonnyi bi;
30. na hɔn a wosu no nyɛ dɛ wonnsu, na hɔn a hɔn enyi agye nyɛ dɛ hɔn enyi nngye, na hɔn a wɔtɔ nyɛ dɛ wonnyi hwee,
1CO.7.31, na hɔn a wɔdze wiadze ayɛ hɔndze, nnyɛ dɛ wɔmmfa nnyɛ nnhwee; osiandɛ wiadze no su rutwa mu.
32. Na mepɛ dɛ nkyɛ hom nnkɛyɛ dadwen. Osigyanyi yɛ Ewuradze ndzɛmba ho dadwen, mbrɛ ɔbɛyɛ asɔ Ewuradze enyi;
33. na ɔwarfo dze, ɔyɛ wiadze ndzɛmba ho dadwen, mbrɛ ɔbɛyɛ asɔ ne yer enyi.
34. Na sorbi da ɔbaawarfo nye ɔbaabun ntamu: ɔbaa sigyanyi yɛ dadwen wɔ Ewuradze ndzɛmba ho, ama no ho aatsew wɔ nyimpadua nye sunsum so mu; na ɔbaawarfo dze, ɔyɛ dadwen wɔ wiadze ndzɛmba ho, mbrɛ ɔbɔsɔ no kun enyi.
35. Homankasa hom yie ntsi na meka yi, nnyɛ dɛ merehyɛ hom, na mbom fɛw a ɔbɛyɛ, na ɔsom a hom bɔsom Ewuradze enyim dɛ biribi nnyɛ hom basabasa ntsi a.
36. Na sɛ obi dwen dɛ ne ndzeyɛɛ wɔ ne baabun a ɔaso awar do mmfata, na sɛ ohia so a, wɔmma ɔnyɛ dza ɔpɛ; ɔnnyɛ bɔn, wɔmma wɔnwar.
37. Na nyia ogyina n'akoma mu pintsinn, na ahohia bi nnda no do, na ɔwɔ nankasa ne pɛ do tum, na oesua n'akoma mu dɛ ɔbɛma ne baabun atsena hɔ no, ɔmmfomee.
38. Dɛm ntsi nyia ɔwar n'esiwayer no yɛ no yie, na nyia ɔmmfa no mma awar no bɛyɛ yie asen no.
39. Ber tsentsen a ɔbaa no kun tse ase no wɔakyekyer no, na sɛ no kun ka beebi a, nna odzi noho dɛ ɔwar obiara a ɔpɛ, mbom Ewuradze mu nko na ɔnyɛ.
40. Na sɛ ɔtsena hɔ dɛmara a, iyi na ɔyɛ nhyira ma no, mbrɛ m'adwen tse nye no: na mususu dɛ mo so mowɔ Nyankopɔn Sunsum no.

## Tsir 8

1. Na abosom afɔrbɔdze ho dze, yenyim dɛ hɛn nyina wowɔ nyimdzee: nyimdzee dze ahomemado ba, naaso ɔdɔ dze ntowdo ba.
2. Sɛ obi susu dɛ onyim biribi a, onnyae nnhunii dɛ mbrɛ ɔsɛ dɛ ohu;
3. na sɛ obi dɔ Nyankopɔn a, ɔno na Nyankopɔn nyim no.
4. Na abosom afɔrbɔdze ne dzi ho dze, hɛn dze, yenyim dɛ ɔbosom nnyɛ hwee wɔ wiadze mu, na eso nyame bi nnyi hɔ dɛ ɔbaako no ara.
5. Na kaansa ɔsor o, asaase o, dza wɔfrɛ hɔn enyame pii wɔ hɔ, dɛ enyame pii nye ewuranom pii wɔ hɔ no a,
1CO.8.6, hɛn dze, Nyame kor na yɛwɔ, Egya no a adze nyina fir no mu, na hɛn so yɛwɔ hɔ ma no, nye Ewuradze kor, Jesus Kraest a adze nyina nam no do, na hɛn so yɛnam no do no.
7. Naaso dɛm nyimdzee yi nnyi nyimpa nyina mu, ma ntsi binom dze hɔn ntɔyɛɛ wɔ abosonsɛm ho no dzi no dɛ abosom afɔrbɔdze, na dɛ hɔn tsibowa yɛ mberɛw ntsi, fi ka hɔn.
8. Na edziban nnkamfo hɛn mma Nyankopɔn, na nnyɛ dɛ sɛ yedzi a na yɛhyɛ ma, anaa yenndzi a, na yɛtɔ sin bi.
9. Na hom nhwɛ yie, ama no ho kwan a hom wɔ no aannyɛ fintsidua amma hɔn a wɔyɛ mberɛw no.
10. Na sɛ obi hu ɔwo a ewɔ nyimdzee dɛ etse edzidzii wɔ abosondan mu, na sɛ ne tsibowa yɛ mberɛw a, ana ennkɛma oenya ngyinado ekedzi abosom afɔrbɔdze a?
11. Nna ɔnam wo nyimdzee do na onua a ɔyɛ mberɛw a Kraest wui maa no no reyew.
12. Na sɛ hom yɛ enuanom no bɔn dɛm pirapira hɔn tsibowa a ɔyɛ mberɛw no a, nna Kraest na hom reyɛ no bɔn.
13. Dɛm ntsi, sɛ nam ne dzi ma mo nua fintsiw a, ɔno minnkedzi ara da, na maamma mo nua emmfintsiw.

## Tsir 9

1. Ana menndze moho a? Ana mennyɛ ɔsomafo a? Ana munnhun hɛn Ewuradze Jesus a? Ana nnyɛ hom nye m'edwuma wɔ Ewuradze mu a?
2. Sɛ mennyɛ ɔsomafo mma binom a, hom dze meyɛ ma hom, na m'asomafoyɛ ne nsɔwano nye hom wɔ Ewuradze mu.
3. Me nyiano a miyi kyerɛ hɔn a wɔpɛnsapɛnsa mo dwumadzi mu nye iyi.
4. Ana yennyi ho kwan dɛ yedzidzi na yɛnom?
5. Ana yennyi ho kwan dɛ yɛdze ɔyer a ɔyɛ gyedzinyi nantsew, dɛ asomafo nkaa no, nye Ewuradze no nuanom no, nye Siifas?
6. Anaaso emi nye Barnabas nko na yennyi ho kwan dɛ yegyaa dwumadzi anaa?
7. Sordaanyi woana na ɔbɔ nankasa ne kaw kɔ sa? Woana na ɔyɛ wenyin ture na onndzi n'aba bi? Anaaso woana na ɔnyɛn anyɛmbowa na ɔnnom anyɛmbowa hɔn numfonsu bi?
8. Ana meka yi nyimpa afamu a, na mbra no so nnka dɛm?
9. Na wɔakyerɛw no wɔ Moses mbra no mu dɛ, Mma nnkyekyer nantwi a ɔporow eburow no ano. Aso anantwi no na hɔn ho hia Nyankopɔn,
1CO.9.10, anaa hɛn ntsi ara na ɔka dɛm? Ɛhɛɛ, hɛn ntsi na wɔkyerɛwee, osiandɛ nyia ofuntum asaase no, ɔsɛ dɛ ofuntum enyidado mu, na nyia ɔporow eburow no yɛ no enyidado mu dɛ obenya mu bi.
11. Sɛ yeduaa sunsum ndzɛmba maa hom a, ana ɔyɛ adze a ɔso biara dɛ yebobu hom honam mu ndzɛmba?
12. Sɛ binom enya hom ho kwan yi bi a, ana nnyɛ hɛn mbom a? Naaso yɛammfa kwan a ɔtse dɛm yi do, na mbom yɛsɔw adze nyina, amma yeennsiw Kraest asɛmpa no kwan.
13. Ana hom nnyim dɛ hɔn a wɔyɛ asɔr ho edwuma no dzi asɔrdan mu adze no bi? Na dɛ hɔn a wɔsom afɔrmbukyia ho no nye afɔrmbukyia no nya hɔn kyɛpɛn?
14. Dɛmara so na Ewuradze hyɛɛ dɛ hɔn a wɔka asɛmpa no ndzidzi asɛmpa no ho.
15. Na emi dze, mennyɛɛ yinom mu biara; eso mennkyerɛw yi dɛ wɔnyɛ dɛm mma me; na oye ma me dɛ mubowu mbom, kyɛn dɛ obiara bɛma m'ahohyehyɛ ayɛ kwa.
16. Na sɛ meka asɛmpa no a, minnyi biribi a medze hyehyɛ moho: na ehiasɛm da mo do, na sɛ mannka asɛmpa no a, nkyɛ mundue!
17. Na sɛ meyɛ yi mankasa me pɛ do a, mowɔ akatua, sɛ eso mannyɛ no mankasa me pɛ do mpo a, wɔdze ofihwɛ edwuma ahyɛ me nsa.
18. Na afei m'akatua nye dza ɔwɔ hen? Ɔno nye dɛ sɛ meka asɛmpa no a, mma memmfa akabɔ nnka asɛmpa no ho, amma maammfa asɛmpa no ho kwan a mowɔ annyɛ adze ntrado.
19. Na kaansa midzi moho do wɔ nyimpa nyina afamu mpo a, medze moho yɛɛ akowaa maa nyimpa nyina, ama me nsa aaka dodowara.
20. Meyɛɛ Jewnyi maa Jewfo ama meenya Jewfo; hɔn a wɔwɔ mbra no ase no, dɛ nyia ɔwɔ mbra no ase, (minnyi mbra no ase dze, ) naaso meyɛɛ moho dɛ nyia ɔwɔ mbra no ase ama meenya hɔn a wɔwɔ mbra no ase:
21. na hɔn a wonnyi mbra no ase no, meyɛɛ dɛ minnyi mbra no ase maa hɔn, (nnyɛ dɛ minnyi mbra ase wɔ Nyankopɔn afamu, na mbom mowɔ mbra ase wɔ Kraest afamu) ama meenya hɔn a wonnyi mbra no ase no.
22. Hɔn a wɔyɛ mberɛw no, meyɛɛ dɛ nyia ɔyɛ mberɛw maa hɔn, ama meenya hɔn a wɔyɛ mberɛw. Mayɛ moho adze nyina ama nyimpa nyina, ama menam akwan nyina mu maagye binom nkwa.
23. Na iyi nyina asɛmpa no ntsi na meyɛ, ama meenya ho bi.
24. Ana hom nnyim dɛ hɔn a wosi empire wɔ mbirikatu mu no, hɔn nyina tu dze, naaso ɔbaako na onya empiresi abadobɔdze no a? Dɛmara na hom so ntu mbirika, ama hom so hom eenya abadobɔdze no.
25. Na obiara a ɔreper edzi nkonyim wɔ empiresi mu no, ɔhyɛ noho do wɔ adze nyina mu; hɔn dze wɔyɛ ma woeenya abɔtsir a ɔsɛɛ, na hɛn dze dza ɔnnsɛɛ a.
26. Dɛm ntsi emi dze, mbirika a mutu yi, munntu no gyan bi, ekutuku a motow yi, monntow no dɛ dza morotow gu mframa mu ara gyan.
27. Mbom mehyɛ mo honam amen, na midzi no nya, ama maka asɛmpa akyerɛ binom ekyir no, woeennyi mankasa so tokyen.

## Tsir 10

1. Na, enuanom, memmpɛ dɛ medze sie hom dɛ hɛn egyanom nyina hyɛɛ mununkum no ase, na hɔn nyina duaa po no mu, , #Eks 13.21
2. na wonumaa hɔn nyina hyɛɛ Moses mu wɔ mununkum no nye po no mu,
1CO.10.3, na hɔn nyina dzii sunsum edziban kor no ara bi
4. na hɔn nyina noom sunsum nsu kor no ara bi; na wɔnomee fii sunsum botan a ɔkaa hɔn do: na ɔbotan no nye Kraest.
5. Naaso hɔn mu piinara Nyankopɔn enyi annsɔ hɔn; na wodwuruuw hɔn sar no do., #Nka 14.29
6. Wɔdze iyinom yɛɛ mfatoho maa hɛn, ama hɛn kɔn aanndɔ ndzebɔn dɛ mbrɛ hɔn kɔn dɔe.
7. Na mma hom nnyɛ abosonsɔrfo dɛ mbrɛ hɔn mu binom yɛe, dɛ mbrɛ wɔakyerɛw no dɛ, Ɔman no tsenaa ase dzidzii, nomee, na wɔsoɛree goree.
8. Eso mma hom mma yɛmmbɔ ndwamambra dɛ mbrɛ hɔn mu binom yɛe, na mpem eduonu ebiasa totɔr da kor.
9. Eso mma yɛnnsɔ Kraest  nnhwɛ, dɛ mbrɛ hɔn mu binom sɔɔ no hwɛe, na nwɔ kunkum hɔn., #Nka 21.5
10. Eso mma hom nnhwinhwin, dɛ mbrɛ hɔn mu binom hwinhwinii, na ɔsɛɛfo sɛɛ hɔn no.
11. Na yinom nyina yɛɛ hɔn wɔ mfatoho ntsi, na wɔkyerɛwee dze tuu hɛn a mber no ewiei ato hɛn yi fo.
12. Dɛm ntsi ma nyia ɔdwen dɛ ogyina hɔ no nhwɛ yie mma ɔaannhwe ase.
13. Nsɔhwɛ bi nntoo hom dɛ dza nyimpa tum gyina enyim no ara, na Nyankopɔn yɛ ɔnokwafo a ɔremma wɔnnsɔ hom nnhwɛ nnkyɛn dza hom botum egyina ano, na mbom ɔdze ɔkwan bɛka nsɔhwɛ no ho a wɔnam mu fi nsa, ama hom eetum egyina enyim.
14. Dɛm ntsi, m'adɔfo, hom nguan abosonsɔr.
15. Mekasa kyerɛ hom dɛ enyansafo: hom mbu dza meka ho atsɛn.
16. Nhyira kɔɔpow a yehyira do no, nnyɛ Kraest bɔgyaa nkitahodzi anaa? Paanoo a yebubu no, nnyɛ Kraest nyimpadua nkitahodzi anaa?, #Mat 26.26-28; Mar 14.22-24; Luk 22.19
17. Ɔnam dɛ ɔyɛ paanoo kor ntsi, hɛn a yɛdɔɔ so no yɛ nyimpadua kor; na hɛn nyina yedzi paanoo kor no ara bi.
18. Hom nhwɛ honam afamu Israel; ana hɔn a wodzi afɔrbɔdze no nye afɔrmbukyia no nndzi nkitaho?
19. Ebɛn asɛm na mereka yi? Dɛ adze a wɔdze abɔ afɔr ama abosom yɛ biribi, anaa dɛ ɔbosom yɛ biribi?
20. Oho, na mbom dɛ dza amanamamfo dze bɔ afɔr no, wɔbɔ ma mbɔnsam, na nnyɛ Nyankopɔn bi a: na memmpɛ dɛ hom nye mbɔnsam dzi nkitaho.
21. Hom runntum nnom Ewuradze kɔɔpow mu nye mbɔnsam kɔɔpow mu; hom runntum nndzidzi Ewuradze pon do na hom nndzidzi mbɔnsam pon so do.
22. Ana Ewuradze na yɛrehyɛ no ma ɔatwe nyinkun anaa? Hɛn ho yɛ dzen sen no anaa?
23. Kwan da adze nyina ho, na nnyɛ adze nyina na ɔfata; kwan da adze nyina ho, na nnyɛ adze nyina na ɔma ntowdo.
24. Mma obiara nnhwehwɛ nankasa nedze, na mbom ɔnhwehwɛ ne nyɛnko dze.
25. Biribiara a wɔtɔn no nangua do no hom ndzi, na mma hom mmbisabisa mu wɔ tsibowa ntsi:
26. na asaase nye no mu adze nyina yɛ Ewuradze dze.
27. Sɛ hɔn a wɔnngye nndzi mu bi to nsa frɛ hom edzidzi na hom pɛ dɛ hom kɔ a, dza wɔdze besisi hom enyim nyina hom ndzi, mma hom mmbisabisa mu wɔ hom tsibowa ntsi.
28. Na sɛ obi se hom dɛ, Iyi yɛ adze a wɔdze abɔ afɔr ama abosom a, mma hom nndzi, wɔ nyia ɔkyerɛe no ntsi, nye tsibowa ntsi:
29. medɛ tsibowa a, nnyɛ wodze, na onyia no nedze na mekyerɛ; na ɔbɛyɛ dɛn na wɔdze obi ne tsibowa bobu m'ahofadzi atsɛn?
30. Na sɛ medze ndaase dzi bi a, ɔbɛyɛ dɛn na wɔbɔbɔ me dzin bɔn wɔ dza meda ho ase ntsi?
31. Dɛm ntsi sɛ hom ridzidzi o, hom ronom o, hom reyɛ biribi o, hom nyɛ ne nyina mma Nyankopɔn enyimnyam.
32. Hom nyɛ nyimpa a fintsidua nnyi hɔn mu mma Jewfo nye Griikfo nye Nyankopɔn asɔrmba:
33. dɛ mbrɛ mo so mosɔ nyimpa nyina enyi wɔ adze nyina mu, monnhwehwɛ mankasa me mfaso, na mbom dza ɔyɛ nyimpa pii dze, ama bi a woennya nkwa.

## Tsir 11

1. Hom nsuasua me, dɛ mbrɛ mo so musuasua Kraest no.
2. Afei miyi hom ayɛw dɛ hom kaa me adze nyina mu, na hom da ho dze atsetsesɛm no mu, dɛ mbrɛ medze hyɛɛ hom nsa no ara.
3. Na mepɛ dɛ hom hu dɛ ɔbarimba biara ne tsir nye Kraest, na ɔbaa ne tsir nye ɔbarimba, na Kraest ne tsir nye Nyankopɔn.
4. Ɔbarimba biara a ɔrosɔr, anaa ɔrehyɛ nkɔm, na ɔakata ne tsir no, ɔhyɛ ne tsir fɛr.
5. Na ɔbaa biara a ɔrosɔr, anaa ɔrehyɛ nkɔm, na ɔannkata ne tsir no, ɔhyɛ ne tsir fɛr, na ɔtse dɛ nyia ɔapra ne tsir no ara.
6. Na sɛ ɔannkata ne tsir a, ma ɔmpra ne tsir so; na sɛ ɔyɛ enyito ma ɔbaa dɛ oyi anaa ɔpra ne tsir a, ɔnodze ma ɔnkata ne tsir.
7. Na ɔbarimba dze, ɔnnsɛ dɛ ɔkata ne tsir, osiandɛ ɔyɛ Nyankopɔn no honyi nye n'enyimnyam, na ɔbaa dze ɔyɛ ɔbarimba n'enyimnyam., #Gye 1.26
8. Na nnyɛ ɔbarimba na ofi ɔbaa mu, na mbom ɔbaa na ofi ɔbarimba mu;
9. eso nnyɛ ɔbaa ntsi na wɔbɔɔ ɔbarimba, na mbom ɔbarimba ntsi na wɔbɔɔ ɔbaa.
10. Iyi ntsi na ɔsɛ dɛ ɔbaa nya dza ɔkyerɛ tumdzi wɔ ne tsir do, wɔ abɔfo no ntsi.
11. Naaso Ewuradze mu dze, ɔbarimba nnkwetsir ɔbaa, na ɔbaa so nnkwetsir ɔbarimba:
12. na dɛ mbrɛ ɔbaa fi ɔbarimba mu no, mbrɛ ɔbarimba so nam ɔbaa do ba nye no; na adze nyina fi Nyankopɔn mu.
13. Homankasa mbu hom mu atsɛn; ana oye dɛ ɔbaa dze tsir a ɔannkata do yɛ asɔr ma Nyankopɔn?
14. Ana ɔbrasu ara mpo nnkyerɛkyerɛ hom dɛ sɛ ɔbarimba sie tsir kusuww a, ɔyɛ enyimguase ma no a?
15. Na sɛ ɔbaa dze osie tsir kusuww a, ɔyɛ enyimnyam ma no, osiandɛ wɔdze ne tsinhwi maa no dɛ akatado.
16. Na sɛ obi pɛ dɛ odzi ntokwano a, hɛn dze, yɛnnyɛ dɛm adze no, na Nyankopɔn asɔrasɔr so nnyɛ dɛm.
17. Na dza medze rehyɛ hom yi, mirinnyi hom ayɛw, osiandɛ hom nnhyia mu wɔ papa ntsi, na mbom bɔn ntsi a.
18. Dza odzi kan nye dɛ metse dɛ sɛ hom hyia mu wɔ asɔr mu a, mpaapaamu wɔ hom mu; na megye no mu bi midzi.
19. Oye dɛ fɛkuwbɔ horow ba hom mu, ama hɔn a wɔgye hɔn to mu no aada edzi wɔ hom mu.
20. Na sɛ hom behyia fakor a, nnyɛ Ewuradze edzidzi na hom dzi no:
21. na hom ridzidzi a, ɔbaako dzi kan dzi nankasa n'edziban, na obi ɔkɔm dze no, na obi abow.
22. Ebɛnadze ntsi a? Ana hom nnyi efi a hom dzidzi mu? Anaa nnyɛ Nyankopɔn asɔr na hom bu no enyimtsia, na hom hyɛ hɔn a wonnyi bi enyito? Mense hom dɛn? Minyi hom ayɛw wɔ yi mu anaa? Mirinnyi hom ayɛw.
23. Na emi dze, minyaa Ewuradze nsamu dza medze memaa hom no dɛ: Ewuradze Jesus anadwe no a woyii no mae no, ɔfaa paanoo;
24. na ɔdaa ase no, obubui, na ɔsee dɛ, Me nyimpadua a wɔdze ama hom nye yi: hom nyɛ iyi mfa nyɛ me nkaa.
25. Dɛmara so na edzidzi ekyir no ɔfaa kɔɔpow no see dɛ, Kɔɔpow yi nye ahyɛmu fofor no wɔ mo bɔgyaa mu: hom nyɛ iyi mber biara a hom bɔnom no mfa nyɛ me nkaa.
26. Na mber biara a hom dzi paanoo yi, na hom nom kɔɔpow yi, hom bɔ Ewuradze wu no ho dawur dze kesi dɛ ɔbɛba.
27. Dɛm ntsi obiara a obedzi paanoo yi, anaa ɔbɔnom Ewuradze kɔɔpow yi dɛ mbrɛ ɔnnsɛ no, obedzi Ewuradze nyimpadua nye no bɔgyaa ho fɔ.
28. Na ma nyimpa nsɔ noho nhwɛ, na ondua dɛm ndzi paanoo no bi, na ɔnnom kɔɔpow no bi.
29. Na nyia odzi na ɔnom no, odzi na ɔnom dze atsɛmbu ba nankasa noho do, osiandɛ oemmbu Ewuradze nyimpadua bi yie.
30. Iyi ntsi na hom mu pii ayɛ mberɛw na wɔyaryar, na piinara so adeda .
31. Na sɛ yeebu hɛnankasa hɛnho yie a, nkyɛ wommbuu hɛn atsɛn.
32. Na sɛ wobu hɛn atsɛn a, Ewuradze tsea hɛn amma woeemmbu yɛnye wiadze fɔ.
33. Dɛm ntsi, mo nuanom, sɛ hom behyia mu ribedzidzi a, hom ntwentweɔn homho.
34. Na sɛ ɔkɔm dze bi a, wɔmma ondzidzi fie, mma hom eemmbehyia mu emmbenya atsɛmbu. Na nkaa no dze, sɛ meba a, mebɛka ho asɛm yie.

## Tsir 12

1. Na dza ɔfa no sunsum mu nsɛm  ho no dze, enuanom, memmpɛ dɛ biribiara bosuma hom.
2. Hom nyim dɛ nkan no a hom yɛ abosonsɔrfo no, hom maa wogyaa hom kɔr abosom mmum nkyɛn.
3. Dɛm ntsi merema hom ehu dɛ obiara a ɔnam Nyankopɔn Sunsum mu kasa no, ɔmmfrɛ Jesus ebusudze; na obiara nntum nnka dɛ Jesus nye Ewuradze gyedɛ ɔnam Sunsum Krɔnkrɔn mu.
4. Na adom akyɛdze horow wɔ hɔ, na Sunsum kor no ara a.
5. Na ɔsom horow wɔ hɔ, na Ewuradze kor no ara a.
6. Na dwumadzi horow wɔ hɔ, na Nyankopɔn kor no ara na ɔyɛ adze nyina wɔ hɔn nyina mu.
7. Naaso wɔdze Sunsum edziyi no ma hɔn nyina nkorkor, na aayɛ hɔn mfaso.
8. Na wɔnam Sunsum mu ama obi enyansasɛm, obi so nyimdzeesɛm, dɛ mbrɛ Sunsum kor no ara tse:
9. obi so gyedzi, wɔ Sunsum kor no ara mu; obi so yarsa akyɛdze wɔ Sunsum kor no ara mu;
10. obi so etumdzeyɛ; obi so nkɔnhyɛ; obi so esunsum mu nhumu; obi so kasa horow; obi so kasa horow nkyerɛasee:
11. na yinom nyina Sunsum kor no ara na ɔyɛ, na ɔkyekyɛ ma hɔn nkorkor dɛ mbrɛ ɔpɛ.
12. Na dɛ mbrɛ nyimpadua yɛ kor, na ɔwɔ mfafakuwa pii, na nyimpadua ne mfafakuwa no nyina dɔɔ so dze, naaso wɔyɛ nyimpadua kor no, mbrɛ Kraest so tse nye no., #Rom 12.4
13. Na hɛn nyina so, Jewfo o, Griikfo o, nkowaa o, adehye o, woenuma hɛn Sunsum kor mu aba nyimpadua kor mu; na wɔama hɛn nyina anom Sunsum kor no ara bi.
14. Na nyimpadua nnyɛ fafakuwa kor, na pii.
15. Sɛ anan se dɛ, Mennyɛ nsa ntsi mennyɛ nyimpadua ho bi a, nna nnyɛ iyi ntsi na ɔma ɔnnyɛ nyimpadua ho bi.
16. Na sɛ aso se dɛ, Mennyɛ enyiwa ntsi mennyɛ nyimpadua ho bi a, nna nnyɛ yi ntsi na ɔma ɔnnyɛ nyimpadua ho bi.
17. Na sɛ nyimpadua nyina yɛ enyiwa a, ɔtse no wɔ hen? Ne nyina yɛ ɔtse a, ohua no wɔ hen?
18. Na afei Nyankopɔn dze mfafakuwa esisi nyimpa ho nkorkor dɛ mbrɛ ɔpɛ.
19. Na sɛ hɔn nyina yɛ fafakuwa kor a, nyimpadua no wɔ hen?
20. Na afei mfafakuwa dɔɔ so dze, naaso nyimpadua no yɛ kor.
21. Na enyiwa nntum nnse nsa dɛ, Minnyi wo ho hia; anaaso bio, tsir nntum nnse anan dɛ, Minnyi wo ho hia.
22. Na mbom nyimpadua ho mfafakuwa a wɔyɛ dɛ wɔyɛ mberɛw dodow no hɔn na hɔn ho hia;
23. na nyimpadua ho bi a yɛdwen dɛ ɔnnsɛ enyidzi pii no na yɛhyɛ no enyidzi pii; na dza ɔnnyɛ fɛw wɔ hɛn ho no na ɔwɔ ahomka pii;
24. na dza ɔyɛ fɛw wɔ hɛn ho no nnhia dɛm: na Nyankopɔn dze nyimpadua no atoatoa mu, na mfafakuwa a wɔka bi no ɔama hɔn enyidzi pii;
25. amma mpaapaamu aammba nyimpadua no mu, na mbom mfafakuwa no eenya ndwendwenho kor no ara ama hɔnho nkorkor.
26. Na sɛ fafakuwa kor hu amandze a, mfafakuwa no nyina hu bi; na eso wɔhyɛ fafakuwa kor enyimnyam a, mfafakuwa no nyina nye no dzi dɛw.
27. Na afei hom yɛ Kraest nyimpadua no nye no ho mfafakuwa nkorkor.
28. Na Nyankopɔn dze binom esisi asɔr no mu: dza odzi kan asomafo, otsia ebien nkɔnhyɛfo, otsia ebiasa akyerɛkyerɛfo, nkyii etumdzeyɛ, na nkyii yarsa akyɛdze, mboa, mpanyindzi nye ɔkasa ahorow.
29. Ana hɔn nyina yɛ asomafo? Hɔn nyina yɛ nkɔnhyɛfo? Hɔn nyina yɛ akyerɛkyerɛfo? Hɔn nyina yɛ etumdzeyɛfo?
30. Hɔn nyina wɔ yarsa akyɛdze? Hɔn nyina kasa kasa horow? Hɔn nyina kyerɛ ase?
31. Mbom hom mper akyɛdze tsitsir no ho, na afei merekyerɛ hom kwan a oye kyɛn biribiara.

## Tsir 13

1. Sɛ medze nyimpa nye abɔfo tɛkyerɛma mekasa, na minnyi ɔdɔ a, mayɛ dɛ ayewa a ɔgyegye nye akasaa a ɔwosow.
2. Na sɛ mowɔ nkɔnhyɛ akyɛdze, na minyim esumasɛm nyina nye nyimdzee nyina, na sɛ mowɔ gyedzi nyina ma mututu mbepɔw mpo, na minnyi ɔdɔ a, mennsɛ hwee.
3. Na sɛ medze m'ahodze nyina mema ehiafo, na sɛ medze me nyimpadua ma dɛ wɔnhyew, na sɛ minnyi ɔdɔ a, minnya ho hwee.
4. Ɔdɔ pen kyɛr, ne yamu ye; ɔdɔ nnyɛ ahoɔyaw, ɔdɔ nnyɛ ahohyehyɛ, ɔnnhoran;
5. ɔnnyɛ noho dza ɔmmfata, ɔnnhwehwɛ nankasa nedze, no bo nnhaw no, ommbu bɔn ho akontaa;
6. onndzi dɛw wɔ dza ɔnntsen ho, mbom odzi nokwar no mu ehurusi;
7. ɔsoa adze nyina; ɔgye adze nyina dzi; onya adze nyina ho enyidado, na ɔsɔw adze nyina so.
8. Ɔdɔ mmbɔ adze da: na nkɔnhyɛnsɛm dze, wobogu no; ɔkasa horow dze, wobegyaa; nyimdzee dze, wobogu no.
9. Na yenyim fa na fa, na yɛhyɛ nkɔm fa na fa:
10. na sɛ dza odzi mu no nya ba a, nna wobogu dza ɔyɛ fa na fa no.
11. Meyɛ abofra no, mekasaa dɛ abofra, modween dɛ abofra, metsee adze ase dɛ abofra; na mebɛyɛɛ panyin yi, medze mbofrasɛm nyina egu nkyɛn.
12. Na sesei dze yɛnam ahwehwɛ mu hu adze wɔ abɛbu mu, na ndaamba dze yebohu enyim na enyim: sesei dze minyim fa na fa, na ndaamba dze mubohu no dɛ mbrɛ woehu mo so.
13. Na afei gyedzi, enyidado, ɔdɔ, ebiasa yi na ɔwɔ hɔ daa; na hɔn mu kɛse nye ɔdɔ.

## Tsir 14

1. Hom nhwehwɛ ɔdɔ ekyir kwan, na hom mbɔ mbɔdzen so wɔ sunsum mu ndzɛmba ho, na ne kɛse no nye dɛ hom bɛhyɛ nkɔm.
2. Na nyia ɔka kasa bi no, ɔnnkasa nnkyerɛ nyimpa, mbom ɔdze kyerɛ Nyankopɔn; na obi nntse ase, na sunsum mu na ɔka esumasɛm.
3. Na nyia ɔhyɛ nkɔm no, ɔka ntowdo nye afotu nye awerɛkyekyer nsɛm kyerɛ nyimpa.
4. Nyia ɔka kasa bi no, ɔtow nankasa noho do, na nyia ɔhyɛ nkɔm no ɔma asɔr no nya ntowdo.
5. Mepɛ dɛ nkyɛ hom nyina ka kasa horow dze, naaso oye dɛ hom bɛhyɛ nkɔm: osiandɛ nyia ɔhyɛ nkɔm so sen nyia ɔka kasa horow, gyedɛ ɔkyerɛ ase ama asɔr no eenya ntowdo.
6. Na afei, enuanom, sɛ meba hom nkyɛn mebɛkasa kasa horow, na sɛ mannkasa annkyerɛ hom wɔ nyikyerɛ mu, anaa nyimdzee mu, anaa nkɔnhyɛ mu, anaa nkyerɛkyerɛ mu a, mfaso bɛn na mebɛyɛ ama hom?
7. Na ndzɛmba a wonnyi nkwa mpo, dɛ atɛntɛbɛn anaa nsanku, sɛ wɔanngyegye ndze horow a, wɔbɛyɛ dɛn ehu dza wɔrehɛn anaa dza wɔrobɔ?
8. Na sɛ totorobɛnto no annhɛn yie a, woana besiesie noho akɔ akono?
9. Dɛmara na hom so, sɛ hom ammfa hom tɛkyerɛma annka asɛm a wɔtse ase a, wɔbɛyɛ dɛn atse dza hom ka? Hom bɛyɛ dɛ hɔn a wɔkasa gu mframa mu.
10. Annyɛ a, ndze horow pii wɔ wiadze, naaso no mu biara nnyi hɔ a onnyi nkyerɛase.
11. Na sɛ menntse kasa no ase a, mubobu nyia ɔkasa no dɛ ɔpɔtɔnyi, na nyia ɔkasa no so ebu me dɛ ɔpɔtɔnyi.
12. Dɛmara na hom so robɔ sunsum mu nsɛm ho mbɔdzen yi, hom nhwehwɛ dɛ hom bɔbor do ama asɔr no ntowdo.
13. Dɛm ntsi nyia ɔka kasa bi no ɔmbɔ mpaa dɛ ɔbɛkyerɛ ase.
14. Na sɛ mosɔr wɔ kasa bi mu a, mo sunsum sɔr dze, naaso m'adwen dze ɔnntse ase.
15. Nna ɔtse dɛn nye no? Medze sunsum no bɔsɔr, na medze adwen so asɔr; medze sunsum bɔtow ndwom, na medze adwen so atow ndwom.
16. Na sɛ edze sunsum hyira a, ɔbɛyɛ dɛn na nyia ɔnntse ase no bɛse Amen wɔ wo ndaase no ekyir, ber a onnyim dza aka no?
17. Na ɔwo dze eda ase yie dze, na ɔnodze onnya ntowdo biara.
18. Meda Nyankopɔn ase dɛ meka ɔkasa horow sen hom nyina:
19. naaso, asɔr mu dze, mepɛ dɛ medze me ntseasee ka nsɛmfua enum ama maakyerɛkyerɛ binom so, kyɛn dɛ mebɛka nsɛm mpemdu wɔ ɔkasa bi mu.
20. Enuanom, mma hom nnyɛ mbofra wɔ adwen mu, na mbom bɔn mu na hom nyɛ mbofraba, na adwen mu dze hom nyɛ dɛ hɔn a woewie nyin.
21. Na wɔakyerɛw no mbra no mu dɛ, Medze ananaben gyirama, nye ananaben ano na mebɛkasa akyerɛ ɔman yi, na iyi so mpo na wonnketsie me, Ewuradze na ɔse., #Isa 28.11
22. Dɛm ntsi kasa horow nnyɛ asɛnkyerɛdze mma hɔn a wɔgye dzi, na mbom ɔdze ma hɔn a wɔnngye nndzi; na nkɔnhyɛ dze, ɔnnyɛ hɔn a wɔnngye nndzi dze, na mbom hɔn a wɔgye dzi a.
23. Dɛm ntsi sɛ asɔr nyina behyia, na hɔn nyina ka kasa horow, na sɛ nyimpa bi a wonnyim ho bi, na wɔnngye nndzi ba mu a, wɔnnkɛse dɛ hom egyingyim anaa?
24. Na sɛ hɔn nyina hyɛ nkɔm, na sɛ obi a ɔnngye nndzi anaa onnyim ho bi ba mu a, dza hom nyina reka no bɛka ne tsibowa ebu no atsɛn,
1CO.14.25, na n'akoma mu esumasɛm bɛda edzi, na ɔdze n'enyim bobutuw famu asɔr Nyankopɔn aka dɛ, Nyankopɔn wɔ hom mu ampa.
26. Nna, enuanom, ɔtse dɛm yi yɛbɛyɛ no dɛn? Sɛ hom behyia mu a, hom mu biara wɔ ndwom, wɔ nkyerɛkyerɛ, wɔ nyikyerɛsɛm, wɔ kasa bi, wɔ nkyerɛasee bi. Hom mma wɔnyɛ adze nyina mma ntowdo.
27. Sɛ obi ka kasa bi a, wɔnyɛ beenu, na ɔtra dɛm a, baasa, na wondzi esiado, na ɔbaako nkyerɛ ase:
28. na sɛ asekyerɛnyi nnyi hɔ a, ommua n'ano wɔ asɔr no mu, na ɔnkasa nkyerɛ nankasa noho nye Nyankopɔn.
29. Na nkɔnhyɛfo no dze, beenu anaa baasa nkasa, na nkaa no nker nsɛm no.
30. Na sɛ woyi biribi kyerɛ obi a ɔtse nkyɛn a, nyia odzi kan no mmua n'ano.
31. Na hom nyina botum ahyɛ nkɔm nkorkor, na hom nyina eesua na hom nyina aafa mu afotu;
32. na nkɔnhyɛfo hɔn esunsum no hyɛ nkɔnhyɛfo no ase;
33. osiandɛ Nyankopɔn nnyɛ sakasaka Nyankopɔn, na mbom ɔyɛ asomdwee dze, dɛ mbrɛ ɔtse wɔ ahotseweefo asɔr nyina mu.
34. Hom mma mbaa no mmua hɔn ano wɔ asɔrasɔr mu, na wɔmmaa hɔn kwan dɛ wɔkasa, na mbom wɔmbrɛ hɔnho adze dɛ mbrɛ mbra no so se.
35. Na sɛ wɔpɛ biribi esua a, wombisa hɔnankasa hɔn kunnom wɔ fie, osiandɛ ɔyɛ enyito ma ɔbaa dɛ ɔbɛkasa wɔ asɔr mu.
36. Wɔyɛ no dɛn? Hom mu na Nyankopɔn asɛm firii kɔree? Ana hom nkotsee na ɔbaa hom hɔ?
37. Sɛ obi dwen noho dɛ ɔyɛ nkɔnhyɛnyi anaa sunsummunyi a, onhu dza merekyerɛw hom yi dɛ ɔyɛ Ewuradze ahyɛdze.
38. Na sɛ obi nnyim adze a, mma onnhu dze so.
39. Dɛm ntsi, mo nuanom, hom mbɔ mbɔdzen nhwehwɛ nkɔnhyɛ akyɛdze, na mma hom nnsiw kasa horow mu kasa kwan.
40. Na hom mma wɔnyɛ adze nyina fɛfɛɛfɛw esiado esiado.

## Tsir 15

1. Na afei, enuanom, merema hom ehu asɛmpa no a mekaa kyerɛɛ hom, na hom so gyee, na hom kitsa mu so,
1CO.15.2, ɔnam do so na hom nya nkwa, sɛ hom suo asɛmpa no ara mekaa kyerɛɛ hom no mu dzen a, gyedɛ hom gyee dzii kwa.
3. Na nsɛm a odzi kan a mo so minyae a medze hyɛɛ hom nsa nye dɛ hɛn bɔn ntsi na Kraest wui dɛ mbrɛ kyerɛwnsɛm no se;
4. na dɛ wosiee no, na ne ndaansa no wonyaan no dɛ mbrɛ kyerɛwnsɛm no se;
5. na dɛ oyii noho kyerɛɛ Siifas, na nkyii oyii noho kyerɛɛ duebien no;, #Luk 24.34; Mat 28.16
6. na nkyii oyii noho kyerɛɛ enuanom bɔbor ahaenum prɛko a hɔn mu piinara tsetse hɔ sesei, na binom adeda;
7. na nkyii oyii noho kyerɛɛ James; na nkyii oyii noho kyerɛɛ asomafo no nyina;
8. na hɔn nyinara ekyir, na oyii noho kyerɛɛ mo so a metse dɛ obi a wɔwo no ber a ɔnnsoe mu.
9. Na emi nye asomafo no mu ekumaba a mennsɛ dɛ wɔfrɛ me ɔsomafo mpo, osiandɛ mihiahiaa Nyankopɔn asɔr ho.
10. Naaso ɔnam Nyankopɔn adom do na metse dɛ mbrɛ metse yi, na n'adom a ɔdze doom me no annyɛ gyan: na mbom mayɛ edwuma pii asen hɔn nyina, naaso nnyɛ emi a, na mbom Nyankopɔn adom a ɔnye me nam no a.
11. Ntsi sɛ emi o, hɔn o, dza yɛpaa mu ka nye yi, na dza hom gyee dzii nye yi.
12. Na sɛ wɔka no Kraest ho dɛ oenyan efi ewufo mu a, ɔyɛ dɛn na hom mu binom ka dɛ ewufosoɛr bi nnyi?
13. Na sɛ ewufosoɛr bi nnyi hɔ a, nna Kraest so nnyanee:
14. na sɛ Kraest nnyanee a, nna hɛn asɛnka yɛ gyan, na hom gyedzi so yɛ gyan.
15. Nyew, nna wobohu hɛn so dɛ yɛgye dasewia ma Nyankopɔn, osiandɛ yedzi Nyankopɔn dase dɛ oenyan Kraest, na sɛ ewufo nnyan dze a, nna oennyaan ɔno so.
16. Na sɛ ewufo nnyan a, nna Kraest so nnyanee;
17. na sɛ Kraest nnyanee so a, nna hom gyedzi yɛ kwa, hom da ho wɔ hom bɔn mu.
18. Nna eso hɔn a wɔadeda wɔ Kraest mu no ahera.
19. Sɛ nkwa yi mu nko na yeenya enyidado wɔ Kraest mu a, nna nyimpa nyina mu abɔbɔfo nye hɛn.
20. Na afei Kraest enyan efi ewufo mu ayɛ hɔn a wɔadeda mu eduaba kan.
21. Na mbrɛ owu nam nyimpa do bae no, nyimpa na ewufosoɛr so nam no do bae.
22. Na dɛ mbrɛ hɔn nyina wu wɔ Adam mu no, dɛmara so na hɔn nyina benya nkwa wɔ Kraest mu.
23. Na obiara wɔ nankasa ne kyɛpɛn do: Kraest nye eduaba kan, na nkyii hɔn a wɔyɛ Kraest dze, wɔ ne ba mu.
24. Nna nkyii ewiei no reba a ɔdze ahendzi no bɛhyɛ Nyankopɔn nye Egya no nsa, ber a ɔama mpanyindzi nye tumdzi nye ahoɔdzen nyina ayɛ kwa.
25. Na otwar dɛ odzi hen kodu dɛ ɔdze n'atamfo nyina bogu n'ananadze.
26. Na ɔtamfo a odzi ekyir a ɔbɛma ɔayɛ kwa, nye owu.
27. Na ɔdze adze nyina egu n'ananadze. Na sɛ ɔka dɛ ɔdze adze nyina egu n'ananadze a, no mu da hɔ pefee dɛ nyia ɔdze adze nyina guu n'ananadze no nnka ho bi.
28. Na sɛ onya dze ndzɛmba nyina gu n'ananadze a, nna Ɔba no nankasa so dze noho bɛhyɛ nyia ɔdze adze nyina guu n'ananadze no n'ase, na Nyankopɔn aayɛ adze nyina mu adze nyina.
29. Ɔnntse dɛm a, hɔn a wonuma hɔn ma ewufo no, wɔbɛyɛ dɛn? Sɛ ewufo nnyan koraa a, ɔyɛ dɛn na wonuma hɔn ma ewufo?
30. Ɔyɛ dɛn na hɛn so yɛdze hɛn ho to amandze mu dɔnhwer nyina yi?
31. Enuanom, meka hom ho ahohyehyɛ a mowɔ wɔ hɛn Ewuradze Kraest Jesus mu dɛ muwu daa.
32. Sɛ nyimpa afamu nko na menye mbowa koe wɔ Efeso a, ɔyɛ me ebɛn mfaso? Na sɛ ewufo nnyan a, hom mma yendzidzi na yɛnnom, na ɔkyena na yeewu.
33. Mma wɔnndaadaa hom: fɛkuw bɔn sɛɛ ɔbra pa.
34. Hom mma hom enyi nda hɔ tsenenee mu, na mma hom nnyɛ bɔn; na binom nnyi Nyankopɔn ho nyimdzee: meka yi dze hyɛ hom enyito.
35. Na bi a obi bɛse dɛ, Ewufo dua dɛn nyan? Na nyimpadua so bɛn na wɔdze bɛba?
36. Ɔkwasea, dza idua no nnya nkwa, gyedɛ owu ansaana,
1CO.15.37, na dza idua no nnyɛ dua a ɔbɛba no na idua, na eburofua ara kwa, bi a ewifua anaa nkaa no mu bi a;
38. na Nyankopɔn na ɔma no dua kor a ɔpɛ, na ɔma aba biara nankasa no dua.
39. Nnyɛ nam nyina na ɔyɛ nam kor: ɔsor nyimpa nam, ɔsor mbowa dze, ɔsor anoma dze, ɔsor esunam dze.
40. Sor abɔdze so wɔ hɔ, na famu abɔdze wɔ hɔ: na ɔsor sor dze no n'enyimnyam, na ɔsor famu dze no nedze.
41. Ewia enyimnyam nko, bosoom dze nko, nworaba dze nko: na ɔsosor nworaba enyimnyam nkorkor.
42. Mbrɛ ewufo mu soɛr so tse nye no. Wodua no prɔwee mu: wonyan no dza ɔmmprɔw mu;
43. wodua no enyimguase mu: wonyan no enyimnyam mu; wodua no mberɛw mu: wonyan no ahoɔdzen mu;
44. wodua no ɔkra nyimpadua: wonyan no sunsum nyimpadua. Sɛ ɔkra nyimpadua wɔ hɔ a, nna sunsum dze so wɔ hɔ.
45. Dɛmara so na wɔakyerɛw no dɛ, Adam a odzi kan no bɛyɛɛ ɔkra tseasefo: na Adam a odzi ekyir no bɛyɛɛ sunsum a ɔma nkwa.
46. Naaso nnyɛ sunsum dze no na odzi kan, na mbom ɔkra dze no a, na nkyii sunsum dze no reba.
47. Nyimpa a odzi kan no fi famu yɛ famunyi: nyimpa a otsia ebien no fi sor.
48. Mbrɛ famunyi no tse, mbrɛ hɔn a wɔyɛ famufo so tse nye no: na mbrɛ ɔsornyi no tse no, mbrɛ hɔn a wɔyɛ ɔsorfo tse nye no.
49. Na mbrɛ yɛahyɛ famunyi no suban no, mbrɛ yɛbɛhyɛ ɔsornyi no so suban nye no.
50. Enuanom, dza meka nye dɛ honam nye bɔgya runntum nnya Nyankopɔn ahenman no; na eso dza ɔprɔw rinnya dza ɔmmprɔw no.
51. Hwɛ, mereka hom esumasɛm: nnyɛ hɛn nyina na yɛbɛdeda, na wɔbɛsakyer hɛn nyina
52. amonmu ara, ntsɛmara, wɔ ekyir abɛntoa no mu: na wɔbɛhɛn abɛntoa no, na ewufo no benyan dɛ wɔmmprɔw da, na hɛn dze, yɛbɛsakyer.
53. Na dza ɔprɔw yi otwar dɛ ɔhyɛ dza ɔmmprɔw, na dza owu yi otwar dɛ ɔhyɛ dza onnwu.
54. Na sɛ dza ɔprɔw yi nya hyɛ dza ɔmmprɔw, na dza owu yi nya hyɛ dza onnwu a, nna asɛm a wɔakyerɛw no bɛba mu dɛ, Owu, wɔamen no konyim mu.
55. Owu, wo konyim wɔ hen? Owu, wo hwirom wɔ hen?
56. Owu hwirom nye bɔn, na bɔn tum nye mbra no:
57. na ndaase nka Nyankopɔn a ɔnam hɛn Ewuradze Jesus Kraest do ma hɛn konyimdzi.
58. Dɛm ntsi, mo nuanom adɔfo, hom ntsintsim, mma hom nnhinhim, hom mbor do wɔ Ewuradze edwuma mu daa, osiandɛ hom nyim dɛ hom berɛ nnkɛyɛ gyan wɔ Ewuradze mu.

## Tsir 16

1. Na ntoboa a wɔdze kɛma ahotseweefo no ho dze, dɛ mbrɛ mehyehyɛɛ no asɔrasɔr a ɔwɔ Galatia mu no, dɛmara na hom so nyɛ., #Rom 15.25
2. Dapɛn mu da a odzi kan no, hom nyina ntsiatsia ngu hom nkyɛn nkorkor, dɛ mbrɛ obiara esi no yie, ama minya ba a, wɔaanngyegye tow no.
3. Na sɛ mubodu a, hɔn a hom dze nwoma bɛkyerɛ dɛ wɔfata dɛm edwuma no, mobɔsoma hɔn dze hom akyɛdze no akɔ Jerusalɛm;
4. na sɛ ɔsɛ dɛ mo so mokɔ a, menye hɔn bɔkɔ.
5. Na mikesi Masidonia a, mebɛba hom nkyɛn; osiandɛ Masidonia na mirikesi.
6. Na hom nkyɛn na annyɛ a mebɛtsena menye hom edzi awɔwber mpo, na beebiara a mobɔkɔ no hom eegya me kwan.
7. Na afei dze memmpɛ dɛ sɛ murutwa mu nko a na mubohu hom; na sɛ Ewuradze ma ho kwan a, m'enyi da dɛ mebɛkyɛr hom nkyɛn kakra.
8. Na mebɛkyɛr Efeso ekodu Pentekost da no:
9. osiandɛ woebue abow a wodua mu dzi dwuma ama me, na mbom atamfo a wɔwɔ ho no dɔɔ so.
10. Na sɛ Timoti ba a, hom nhwɛ ma ɔaammfa hu nye hom anntsena: osiandɛ ɔyɛ Ewuradze edwuma no bi dɛ mbrɛ mo so meyɛ.
11. Dɛm ntsi mma obi mmbu no enyimtsia. Na hom ngya no kwan asomdwee mu ma ɔmbra me nkyɛn: na morotweɔn ɔno nye enuanom no.
12. Na onua Apollos ho dze, meserɛɛ no pii dɛ ɔnye enuanom no mbra hom nkyɛn, na ɔannyɛ ne pɛ koraa dɛ ɔbɛba sesei; na onya mu kwan a, ɔbɛba.
13. Hom nweɔn, hom ngyina gyedzi no mu pintsinn, hom nyɛ dɛ mbarimba, hom nyɛ dzen.
14. Hom nyɛ hom adze nyina wɔ ɔdɔ mu.
15. Na meserɛ hom, enuanom, hom nyim Stefanas fiemba, dɛ wɔyɛ Akaia edwuma no mu aba a odzi kan, na dɛ wɔdze hɔnho ama a wɔrosom ahotseweefo no
16. dɛ hom so mbrɛ homho adze mma dɛm nkorɔfo no, nye obiara a ɔboa wɔ edwuma no mu na ɔberɛ.
17. Na m'enyi gye wɔ Stefanas nye Fotunatus nye Akaikus hɔn mbaa no ho, na dza aka hom afamu no wɔabɛyɛ ama me.
18. Na wɔabɔdwedwe mo sunsum nye homdze: hom ndzi hɔn a wɔtse dɛm no nyi yie.
19. Asia asɔrasɔr kyiakyia hom. Akwila nye Priska kyia hom pii wɔ Ewuradze mu, nye asɔr a ɔwɔ hɔn fie no.
20. Enuanom nyina kyia hom. Hom mfa mfewano krɔnkrɔn nkyiakyia homho.
21. Emi Paul me nsaano nkyia nye yi.
22. Sɛ obi nndɔ Ewuradze a, wɔmma ɔnyɛ ebusudze. Maranata. (Ewuradze, bra!)
23. Ewuradze Jesus Kraest adom nka hom.
24. Mo dɔ nka hom nyina wɔ Kraest Jesus mu. Amen.

