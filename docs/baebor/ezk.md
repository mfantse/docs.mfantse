# Ezekiel

## Tsir 1

1. Afei ɔbaa dɛ afe a otsia eduasa no mu no, bosoom a otsia anan no mu da a otsia enum no, ber a mowɔ ndɔmmumfo mu wɔ Kebar esutsen ho no, na ɔsorsor buebuei, na muhun Nyankopɔn ho enyido adzehu.
2. Bosoom no mu da a otsia enum a ɔyɛ ɔhen Jehoiakin no ndɔmmumkɔ afe a otsia enum mu no, , #2 Ahe 24.10-16; 2 Mbe 36.9
3. EWURADZE n'asɛm baa Buzi ba, ɔsɔfo Ezekiel hɔ pɛpɛɛpɛ wɔ Kaldeafo asaase a ɔwɔ Kebar esutsen ho; na EWURADZE ne nsa baa no do wɔ hɔ.
4. Na mohwɛe, na hwɛ, ehum kɛse bi tui fi kwaamu afamu bae, nsuwusiw kɛse nye gya a ɔabobɔw noho hyɛ mu, na ɔhyerɛn bi etwa no ho ehyia. Na gya no ne finimfin no, biribi a enyi tse dɛ sika na dwetɛ mforae hyerɛn wɔ hɔ.
5. Na no mu na abɔdze enyikan baanan bi saso fi puei. Na mbrɛ hɔn hwɛbea tse nye yi; wɔwɔ dasanyi ne saso.
6. Na obiara wɔ enyim anan, na hɔn mu biara wɔ ntsaban anan.
7. Na hɔn anansa yɛ tromm; na hɔn ananadze tse dɛ nantwiba n'ananadze: na wɔyeyɛɛ hyenhyerɛnn dɛ ayewa a wɔapɔw ho.
8. Na wɔwɔ nyimpa nsa wɔ hɔn ntsaban ase wɔ hɔn afa anan: na hɔn baanan no wowɔ enyim na hɔn ntsaban dɛm;
9. hɔn ntsaban toatoa mu; wɔnam a, wonntwa hɔnho; hɔn mu biara nam n'enyim tsenn.
10. Hɔn enyim ne saso mbrɛ ɔtse nye yi; hɔn baanan no nyina wowɔ nyimpa enyim; wɔ hɔn enyim, na wɔwɔ gyata enyim wɔ enyimfa afamu; wɔwɔ nantwi enyim wɔ abankum afamu; na wɔwɔ ɔkɔr enyim so wɔ hɔn ekyir.
11. Wɔatserɛw hɔn ntsaban mu hwɛ ɔsor afamu; obiara ne ntsaban ebien ebien toatoa mu, na ebien ebien katakata hɔn nyimpadua ho.
12. Na hɔn mu biara nam n'enyim tsenn: mbrɛ sunsum rokɔ, na wɔkɔ; wɔnam a wonntwa hɔnho.
13. Na abɔdze enyikan ne saso dze, hɔn hwɛbea tse dɛ gyabiriw a ɔdzɛw, dɛ mbrɛ ogya atsɛn no hwɛbea tse; ɔkɔ sor ba ase wɔ abɔdze enyikan no ntamu: na gya no dzɛw huoo, na enyinam fi gya no mu.
14. Na abɔdze enyikan no tutuu mbirika dzii akɔnaaba tse dɛ enyinam ne nyinamee.
15. Na morohwɛ abɔdze enyikan no, hwɛ, hwiir kor si asaase no do wɔ abɔdze enyikan no nkyɛn, enyim anan no mu biara nedze kor.
16. Nhwiir no na hɔn nyɛbea tse dɛ sikabereebo enyi: na baanan no nyina hɔn saso kor: na hɔn hwɛbea na nyɛbea tse dɛ hwiir a ɔhyɛ hwiir mu.
17. Wɔnam a, wɔnam hɔn afa anan no do: wɔnam a, wonntwa hɔnho.
18. Na hɔn ho nhankra no dze, wɔkrɔn ma ɔyɛ hu; na baanan no nhankra no ayeyɛ enyiwa enyiwa abɔ ho aprɔw.
19. Na sɛ abɔdze enyikan no rokɔ a, nhwiir no dzi hɔn nkyɛn: na sɛ wɔma abɔdze enyikan no do fi famu a, nhwiir no so mema do.
20. Beebiara a sunsum no rokɔ no, wɔkɔ; hɔ ara na sunsum no wɔ dɛ ɔkɔ: na nhwiir no mema do wɔ hɔn nkyɛnmu; na abɔdze enyikan no no sunsum wɔ nhwiir no mu.
21. Sɛ hɔn wɔkɔ a, woyinom so wɔkɔ; na sɛ wogyina a, nna woyinom so woegyina; na sɛ wɔma hɔn do fi famu a, nhwiir no mema do wɔ hɔn nkyɛn: osiandɛ abɔdze enyikan no no sunsum wɔ nhwiir no mu.
22. Na abɔdze enyikan no n'etsifi wɔ wimu ne saso, ɔtse dɛ ahwehwɛbo a ɔyɛ hu n'enyi, wɔatserɛw mu akatakata hɔn etsifi.
23. Na hɔn ntsaban tsen tsenn dzi mbɔenyim wɔ wimu no ase: hɔn mu biara wɔ ebien a ɔkata ne nyimpadua afa ha, na hɔn mu biara so wɔ ebien a ɔkata ne nyimpadua afa ha so.
24. Na sɛ wɔrokɔ a, metse hɔn ntsaban ne dede a ɔtse dɛ esu akɛse dede, ɔtse dɛ Otumfo no ne ndze dede weɔɔ a ɔtse dɛ dɔm ne dede: sɛ wogyina a, wogyaagyaa hɔn ntsaban mu.
25. Na ndze bi fi wimu a ɔwɔ hɔn etsifi no mu: sɛ wogyina a, wogyaagyaa hɔn ntsaban mu.
26. Na wimu a ɔwɔ hɔn etsifi no do wɔ ahengua saso wɔ hɔ a ɔtse dɛ hoabo no hwɛbea: na ahengua no ne saso no do na saso a ɔtse dɛ nyimpa a ɔtse do wɔ sor no hwɛbea no wɔ., #Eze 10.1; Nyi 4.2
27. Na muhun dɛ ɔtse dɛ sika na dwetɛ mforaa enyi, ɔtse dɛ gya a ɔwɔ no mu bɔ no aprɔw no hwɛbea, ɔnam mbrɛ n'asen na mbrɛ ɔdze fa no sor no tse no ntsi; na mbrɛ n'asen na ɔdze fa no ase no no hwɛbea tse no, muhun dɛ ɔtse dɛ ogya, na hyerɛn etwa no ho ehyia.
28. Dɛ mbrɛ nyankontɔn a ɔwɔ nsuwusiw mu wɔ nsutɔ da mu tse no, mbrɛ ɔhyerɛn a etwa noho ehyia no no hwɛbea tse ara nye no. Iyi nye EWURADZE n'enyimnyam no hwɛbea no ne saso. Na muhunii no, medze m'enyim bɔɔ famu, na metsee obi a ɔrekasa ne ndze.

## Tsir 2

1. Na ɔsee me dɛ, Onyimpa ba, gyina wo nan do, ma menye wo nkasa.
2. Na ɔkasaa kyerɛɛ me no, sunsum no bɛhɛɛn mo mu, na ɔmaa migyinaa me nan do; na metsee nyia ɔrekasa kyerɛ me no.
3. Na ɔsee me dɛ, Onyimpa ba, Morosoma wo Israelmba nkyɛn, amanaman etuatsewfo a wɔatsew mo do etua no nkyɛn: hɔn na hɔn egyanom afom me, dze ebodu ndɛ da yi ara mpo.
4. Na mba no yɛ enyiammbɔho na akomadzen; morosoma wo hɔn nkyɛn: na akɛse hɔn dɛ, Mbrɛ EWURADZE Nyankopɔn se nye yi.
5. Na hɔn dze, sɛ wotsie o, sɛ woenntsie o, (osiandɛ wɔyɛ etuatsew fi, ) wobohu ara dɛ saa nkɔnhyɛnyi bi aba hɔn mu.
6. Na ɔwo, onyimpa ba dze, mma nnsuro hɔn, eso mma nnsuro hɔn nsɛm, kaansa nkɔkrɔw na nsoɛ wɔ wo nkyɛn, na etse nyankomaketsembowa mu ara mpo a: mma nnsuro hɔn nsɛm, eso mma wo bo nntu wɔ hɔn enyim, kaansa wɔyɛ etuatsew fi mpo a.
7. Na kɛka me nsɛm kyerɛ hɔn, sɛ wotsie o, sɛ woenntsie o: na wɔyɛ etuatsewfo dodow.
8. Na ɔwo, onyimpa ba dze, tsie dza meka kyerɛ wo yi; mma nnyɛ etuatsewnyi dɛ etuatsew fie no: bue w'anomu, na dzi dza medze rema wo yi.
9. Na mohwɛe no, nna hwɛ, wɔatsen nsa bi wɔ mo do; na, hwɛ, nwoma mbobɔwee bi wɔ mu;
10. na ɔtserɛɛw mu wɔ m'enyim; na wɔakyerɛw no mu na n'ekyir: na wɔakyerɛw sukwadwom, na apensi, na mbusu wɔ mu.

## Tsir 3

1. Na ɔsee me dɛ, Onyimpa ba, dzi dza ihu no; dzi nwoma mbobɔwee yi, na kɔ, kɛkasa kyerɛ Israel fifo., #Nyi 10.9
2. Nna mubuee m'anomu, na ɔmaa midzii nwoma mbobɔwee no.
3. Na ɔsee me dɛ, Onyimpa ba, dzi nwoma mbobɔwee a medze rema wo yi, na fa hyɛ wo nson ma. Nna midzii; na ne dɛw yɛɛ dɛ ewo wɔ m'anomu.
4. Na ɔsee me dɛ, Onyimpa ba, si mu, kɔ Israel fifo nkyɛn, na kɛka me nsɛm yi kyerɛ hɔn.
5. Na nnyɛ ɔman a hɔn kasaa yɛ ananakasa, na hɔn kasaa yɛ dzen, na wɔasoma wo hɔn nkyɛn, na mbom Israel fifo a;
6. nnyɛ aman pii a hɔn kasaa yɛ ananakasa, na hɔn kasaa yɛ dzen a enntse hɔn nsɛm ase no bi a. Ampaara sɛ mosomaa wo hɔn nkyɛn a, nkyɛ wobetsie wo.
7. Na Israel fifo dze, worinntsie wo; osiandɛ worinntsie me; na Israel fifo nyina hɔn momapɔw do ayɛ dzen na hɔn akoma epirim.
8. Hwɛ, mayɛ w'enyim dzendzen wɔ hɔn enyim, na wo momapɔw do dzendzen wɔ hɔn mmomapɔw do.
9. Dɛ dɛnkyɛmbo a ɔyɛ dzen sen twerɛbo na mayɛ wo momapɔw: mma nnsuro hɔn, eso mma hɔn enyim nntu wo bo, kaansa wɔyɛ etuatsew fi mpo a.
10. Bio so ɔsee me dɛ, Onyimpa ba, me nsɛm a mebɛka akyerɛ wo nyina gye no w'akoma mu, na fa w'asowa tsie.
11. Na si mu, kɔ ndɔmmumkɔfo no nkyɛn, wo man ne mba no nkyɛn, na kɛkasa kyerɛ hɔn, na se hɔn dɛ, Mbrɛ EWURADZE Nyankopɔn se nye yi; sɛ wobetsie o, sɛ wonnketsie o.
12. Nna sunsum no maa me do, ma metsee twiradada kɛse bi wɔ m'ekyir, dɛ, Nhyira mfi ne bea do nka EWURADZE n'enyimnyam.
13. Na metsee abɔdze enyikan no ne ntsaban ne dede ber a wotwutwuuw ho no, na nhwiir a ɔwɔ hɔn nkyɛnmu no ne dede, mekyerɛ twiradada kɛse bi ne dede no a.
14. Nna sunsum no maa me do, na ɔdze me kɔree: na mokɔr no wenwen mu, wɔ mo sunsum ne hyew mu, na EWURADZE ne nsa yɛɛ dzen wɔ mo do.
15. Nna mebaa Tel-abib ndɔmmumkɔfo a wɔtsetse esutsen Kebar ho no nkyɛn, na mbrɛ wɔtse no; na medze ahobow tsenaa hɔn mu hɔ ndaesuon.
16. Na ɔbaa dɛ ndaesuon no wiei no, EWURADZE asɛm baa mo hɔ, dɛ,
EZK.3.17, Onyimpa ba, mayɛ wo ɔweɔmfo ama Israel fifo: dɛm ntsi tsie m'anomu asɛm, na bɔ hɔn kɔkɔ ma me.
18. Sɛ mese mumuyɛnyi dɛ, Owu ara na ibowu; na ɔwo ammbɔ no kɔkɔ, na annkasa dɛ erobɔ mumuyɛnyi no kɔkɔ efi n'emumuyɛ kwan no ho, dze agye ne kra nkwa a; mumuyɛnyi kor noara bowu n'emumuyɛ mu; na no bɔgyaa no dze, mobɔhwehwɛ no wɔ wo nsamu.
19. Naaso sɛ ebɔ mumuyɛnyi no kɔkɔ, na ɔanndan emmfi n'emumuyɛ ho, anaa n'emumuyɛ kwan ho a, obowu noara n'emumuyɛ mu; na ɔwo dze na agye wo kra.
20. Bio, sɛ tseneneenyi san fi ne ndzeyɛtsenenee ho, na ɔyɛ emumuyɛ, na medze fintsidua to n'enyim a, obowu: osiandɛ ɔwo ammbɔ no kɔkɔ ntsi, obowu no bɔn mu na ne ndzeyɛtsenenee a ɔayɛ no, wɔnnkɛkaa; na no bɔgyaa dze, mobɔhwehwɛ no wɔ wo nsamu.
21. Naaso sɛ ɔwo ebɔ tseneneenyi kɔkɔ dɛ mma tseneneenyi nnyɛ bɔn, na ɔannyɛ bɔn a, obenya nkwa ara ampa, osiandɛ otsiee kɔkɔbɔ; na ɔwo agye wo kra.
22. Na EWURADZE nsa baa mo do wɔ hɔ; na ɔsee me dɛ, Soɛr, fir edzi kɔ tɛtɛr no mu, na menye wo nkasa wɔ hɔ.
23. Nna mosoɛree, na mifiir edzi kɔr tɛtɛr no mu: na, hwɛ, EWURADZE n'enyimnyam gyina hɔ, dɛ enyimnyam a muhunii wɔ esutsen Kebar ho no: na medze m'enyim butuuw famu.
24. Nna sunsum no bɛhɛɛn mo mu, na ɔdze me gyinaa me nan do; na ɔnye me kasae, na ɔsee me dɛ, Kɔ, kɔtow woho abow mu wɔ wo fie.
25. Na ɔwo, onyimpa ba dze, hwɛ, wɔdze nkyehoma bogu wo do, na wɔdze akyekyer wo, na irimmfir edzi nnkɔ hɔn mu:
26. na mebɛma wo tɛkyerɛma afam w'anomu, na atɔ mum, na annyɛ kasanyimfo amma hɔn: na wɔyɛ etuatsew fi.
27. Na sɛ menye wo kasa a, mubobue w'ano, na ase hɔn dɛ, Mbrɛ EWURADZE Nyankopɔn se nye iyi: Nyia otsie no, ma ontsie; na nyia onntsie no, mma onntsie: na wɔyɛ etuatsew fi.

## Tsir 4

1. Ɔwo so, onyimpa ba, fa ntaayaa, na fa to w'enyim, na sensan kurow wɔ do, Jerusalɛm a:
2. na kɔ ho ntuae, na tow ho aban, na hɔr ho pempe; kyer ho nsera so hyia, na fa afasubu ndadzefir sisi ho hyia.
3. Na ɔwoara fa dadzesɛn, na fa si dadze fasu wɔ ɔwo na kurow no ntamu: na fa w'enyi si do, na wɔbɔkɔ no ntuae, na akɔ no ntuae. Iyi bɛyɛ sɛnkyerɛdze ama Israel fifo.
4. Bio so, da w'abankum do, na fa Israel fi emumuyɛ to do: nda dodow a ebɛda do no, ebɔsoa hɔn emumuyɛ.
5. Na mahyɛ hɔn emumuyɛ mfe no dɛ ɔnyɛ nda dodow mma wo, mekyerɛ nda ahaasa eduokron: mbrɛ ebɔsoa Israel fi emumuyɛ nye no.
6. Na bio, sɛ iwie iyinom yɛ a, da w'enyimfa do, na asoa Juda fi emumuyɛ: adaduanan, da kor afe kor, na mahyɛ ama wo.
7. Na fa w'enyi si Jerusalɛm ntuae no do, wo nsa ho nda hɔ; na hyɛ nkɔm gu no do.
8. Na, hwɛ, medze nkyehoma bogu wo do, na irunntwa adafa, dze ekodu dɛ ewie wo ntuae nda no ana.
9. Na woara fa ewifua pa, na atoko, na eduwa, na asaduwa, na ewifua, na ewi, na fa hyɛ ɔsan kor mu, na fa yɛ edziban; nda dodow a edze bɛda w'afa no, mekyerɛ nda ahaasa eduokron, na ibedzi.
10. Na w'edziban a ibedzi no ne nkerii bɛyɛ dwetɛbona eduonu da kor: ofi ber to ber na dzi.
11. Na nom nsu a woesusu no susutoa nkyɛmu esia mu kor: ofi ber to ber na nom.
12. Na dzi no dɛ atoko tatar, na fa egyanan a ofi nyimpa mu no to hɔn enyim.
13. Na EWURADZE see dɛ, Dɛmara so na Israelmba bedzi hɔn edziban a ɔyɛ nkɔw, wɔ amanaman a mebɛpam hɔn makɔ hɔ no mu.
14. Nna mesee dɛ, Ao, EWURADZE Nyankopɔn! Hwɛ, me kra ho nnguu fi: na ofitsi me mbafose besi sesei minndzii dza noara oewu, anaa mbowa atsetse no da; eso nam a wokyir bi nnkɔr m'anomu pɛn.
15. Nna ɔsee me dɛ, Hwɛ, medze nantwibin mahyɛ wo nyimpa efikyir ananmu, na esiesie w'edziban wɔ do.
16. Bio so, ɔsee me dɛ, Onyimpa ba, hwɛ, mubobu edziban dua mu wɔ Jerusalɛm: na wobedzi edziban nkerii do, na nhwɛyie mu; na wɔbɔnom nsu nsusui do, na ahobow mu:
17. ama woeehia edziban na nsu, na hɔn ho abow hɔn, ɔbaako wɔ ɔbaako ho, na wɔaafomfɔn wɔ hɔn emumuyɛ mu.

## Tsir 5

1. Na ɔwo, onyimpa ba, fa afona ndam ndam, dɛ oyifo ne yindam kitsa, na fa twerɛw wo tsir na wo bɔdwesa: na fa nsɛn ker nhwi no, na kyɛ mu.
2. Fa gya hyew nkyɛmu ebiasa mu kor wɔ kurow no finimfin, ber a ntuae nda no ewie du no; na fa nkyɛmu ebiasa mu kor so, na fa afona bobɔ ho hyia; na fa nkyɛmu ebiasa mu kor so petse mframa mu, na mobɔtwe afona edzi hɔn ekyir.
3. Na fa mu kumaabi, na fa kyekyer w'atar ano.
4. Na fa iyinom mu bi bio, na tow gu gya no mu, na hyew no wɔ gya no mu; no mu na gya befir aba Israel fifo nyina mu.
5. Mbrɛ EWURADZE Nyankopɔn se nye iyi: Jerusalɛm nye yi: medze no esi amanaman finimfin, na nkurow nkurow etwa no ho ehyia.
6. Na ɔatsew me ntsɛmbu do etua wɔ dɛ ɔayɛ emumuyɛ asen amanaman no, na m'ahyɛdze so do asen nkurow nkurow a etwa no ho ehyia no: na wɔapow m'atsɛmbudze, na m'ahyɛdze dze, wɔannantsew mu.
7. Dɛm ntsi mbrɛ EWURADZE Nyankopɔn se nye iyi: Osiandɛ hom yɛ akɔnkyew sen amanaman a etwa hom ho ehyia, na hom annantsew m'ahyɛdze mu, na hom enndzi m'atsɛmbudze do, na hom annyɛ dɛ amanaman a etwa hom ho ehyia no hɔn mmom no.
8. Dɛm ntsi mbrɛ EWURADZE Nyankopɔn se nye iyi: Hwɛ, emi, emi mara, na menye wo enya; na mubobu atsɛn wɔ wo mu wɔ amanaman enyim.
9. Na dza mennyɛɛ da no mebɛyɛ no wo mu, na merennyɛ ne saso bio, wɔ w'ekyiwadze nyinara ntsi.
10. Dɛm ntsi egyanom bedzi mba wɔ wo mu, na mba edzi hɔn egyanom; na mubobu atsɛn wɔ wo mu, na wo nkaase nyina mabɔ apetse mframa nyina mu.
11. Dɛm ntsi metse ase yi, EWURADZE Nyankopɔn na ɔse, ampaara, osiandɛ edze w'atantandze nyina, na w'ekyiwadze nyina egu mo krɔnkrɔnbea ho fi ntsi, mo so mubokuw wo do; eso m'enyi rennkam do, na mo so murunnhu wo mbɔbɔr.
12. Wo mu nkyɛmu ebiasa mu kor bowuwu yardɔm ano, na ɔkɔm ahyew hɔn wɔ wo mu; na nkyɛmu ebiasa mu kor so bɔtotɔ afona ano etwa wo ho ehyia; na nkyɛmu ebiasa mu kor so na mobɔbɔ apetse mframa nyina mu, na matwe afona ataa hɔn do.
13. Mbrɛ m'ebufuw bowie nye yi, na m'enyiber adwe hɔn do, na mo werɛ akyekye: na wobohu dɛ emi mara EWURADZE na makasa wɔ mo mbɔdzembɔ mu, ber a mewie m'ebufuhyew wɔ hɔn do.
14. Nkyii so mebɛyɛ wo amamfo na ahorohoraa, wɔ amanaman a woetwa mo ho ehyia no mu, wɔ hɔn a wotwa mu nyina enyim.
15. Na ɔbɛyɛ ahorohoraa na adapaa, afotu na ahobowdze, ama amanaman a woetwa wo ho ehyia; ber a mubobu atsɛn wɔ wo mu wɔ ebufuw na ebufuhyew, na nkaenyim dzendzen mu no: emi EWURADZE na maka.
16. Ber a mobɔtotow ɔkɔm mbusu egyen menaba megu hɔn do, dza ɔdze ɔsɛɛ ba a mobɔtotow dɛ medze resɛɛ hom; na mabɛma kɔm adɔɔ hom do so, na mebu w'edziban dua mu;
17. na mobɔsoma kɔm na mbowa ebusufo aba hom do, na wɔama edzi awo mba ewu; na yardɔm na bɔgya bodua wo mu asen; na medze afona bɛba wo do: emi EWURADZE na maka.

## Tsir 6

1. Na EWURADZE n'asɛm baa mo hɔ, dɛ,
EZK.6.2, Onyimpa ba, ma w'enyi ntsim Israel mbepɔw do, na hyɛ nkɔm kyerɛ hɔn,
EZK.6.3, na se dɛ, Hom Israel mbepɔw, hom ntsie EWURADZE Nyankopɔn n'asɛm. Mbrɛ EWURADZE Nyankopɔn ka kyerɛ mbepɔw na nkokwaa, esuka na mbɔnsa no nye yi: Hwɛ, emi, emi mara, medze afona bɛba hom do, na masɛɛ hom sorɔnsorɔmbea.
4. Na hom afɔrmbukyia bɛdan afo, na hom ewia ehonyi ebubu: na mobɔtotow hom atɔfoe no egu hom abosom enyim.
5. Na medze Israelmba hɔn efun bogugu hɔn abosom enyim; na medze hom mbiew apetse hom afɔrmbukyia ho ehyia.
6. Hom tsenabea nyinara mu nkurow no bɔbobɔ, na sorɔnsorɔmbea no ayɛ afoafo; ama hom afɔrmbukyia eedwurudwuruw, na wɔaayɛ afoafo, na hom abosom eebubu abobɔ adze, na woeetwitwa hom ewia ehonyi no egugu famu, na hom ndwuma no wɔaasɛɛ no.
7. Na atɔfo no bɔhwehwe ase wɔ hom mu, na hom ehu dɛ emi nye EWURADZE.
8. Naaso mibegyaa nkaase, wɔ dɛ hom benya obinom a wobefi afona nsa wɔ amanaman mu, ber a wɔbɔbɔ hom apetse nkurow nkurow do no.
9. Na hom mu hɔn a wobefi nsa no wɔbɛkaa me wɔ amanaman a wɔbɔsoa hɔn akɔ hɔ ndɔmmum mu no mu, mbrɛ woedua na wɔdze hɔn ndwamanyɛ akoma a atwe efi mo ho na enyiwa a odzi hɔn abosom ekyir yɛ ndwamandze no egura me: na hɔnankasa hɔn ho bɛyɛ hɔn nkɔw wɔ hɔnankasa hɔn enyiwa do ɔnam mbusu a wɔabɔ wɔ hɔn ekyiwadze nyinara mu no ntsi.
10. Na wobohu dɛ emi nye EWURADZE: nnyɛ gyan ara na maka dɛ mobɔbɔ hɔn mbusu yi.
11. Mbrɛ EWURADZE Nyankopɔn se nye iyi: Bɔ wo nsamu, na fa w'anan pempem famu, na se dɛ, Ao, osian Israelfi ho ekyiwadze no mbusu ntsi a: na wɔbɔtotɔ afona, kɔm, na yardɔm ano.
12. Nyia ɔwɔ ekyirekyir no bowu yardɔm ano; na nyia ɔbɛn bɔtɔ afona ano: na nyia ɔbɛka ma wɔakɔ no ntuae no, obowu kɔm ano: mbrɛ mibesi mewie m'ebufuhyew wɔ hɔn do nye no.
13. Na hom bohu dɛ emi nye EWURADZE, ber a hɔn atɔfoe bɛdeda hɔn abosom ntamu etwa hɔn afɔrmbukyia ho ehyia no, wɔ koko tsentsen biara do wɔ mbepɔw etsifi nyinara, na ndua ebun ebun biara ase, na esudur kusuww biara ase, beebi mbrɛ wɔhyew eduhuam ma hɔn abosom no.
14. Na mebɛtsen me nsa wɔ hɔn do, na mama asaase no ayɛ afo na ɔabɔ, ofitsi sar a odzi kɔ Dibla afamu no do, wɔ hɔn tsenambea nyinara do; na wobohu dɛ emi nye EWURADZE.

## Tsir 7

1. Bio so EWURADZE n'asɛm baa mo hɔ, dɛ,
EZK.7.2, Na ɔwo, onyimpa ba, mbrɛ EWURADZE Nyankopɔn se Israel asaase no nye yi, Ewiei nye yi! Ewiei no aba asaase no ne mfɛndzanan no do.
3. Afei na ewiei no aba wo do, na mobɔsoma m'ebufuw ma ɔaba wo do, na mebu wo atsɛn dɛ mbrɛ w'akwan no tse; na medze w'ekyiwadze nyina bɛba wo do.
4. Na m'enyiwa rennkam wo do, eso murunnhu mbɔbɔr: na medze w'akwan bɛba wo do, na w'ekyiwadze aka wo mu: Na hom bohu dɛ emi nye EWURADZE.
5. Mbrɛ EWURADZE Nyankopɔn se nye iyi: Mbusu bi, mbusu kor pɛ bi; hwɛ, ɔreba.
6. Ewiei aba, ewiei no aba, ɔasoɛr wo do; hwɛ, ɔreba.
7. Asaase no do nkorɔfo, w'atsɛmbu aba wo do: ber no edu, da no abɛn; weɔɔweɔɔyɛ da a, na nnyɛ enyigye esebɔ wɔ mbepɔw no do bi a.
8. Afei ɔrennkyɛr na mehue m'ebufuhyew egu wo do, na mewie m'ebufuw wɔ wo do mebu wo atsɛn dɛ mbrɛ w'akwan tse; na medze w'ekyiwadze nyina aba wo do.
9. Na m'enyi rennkam, eso murunnhu mbɔbɔr: mobɔtwe w'aso, dɛ mbrɛ w'akwan tse, na w'ekyiwadze aka wo mu; Na hom bohu dɛ emi EWURADZE na mobɔbɔ.
10. Hwɛ, da no, hwɛ, ɔreba! W'atsɛmbu efir edzi; abaa no abɔ nhyiren, ntsɛn abɔ nkukuduuduw.
11. Akakabensɛm asoɛr ayɛ emumuyɛ abaa; hɔnara o, hɔn nyimpadodow o, hɔn ahonya o, hɔn mu biara rennka: eso abɔsoyɛ biara rennka hɔn mu.
12. Ber no aba, da no rotwe bɛn: mma adzetɔnyi nndzi ehurusi, eso mma adzetɔnnyi nndzi nkɔmbɔ: osiandɛ ebufuw aba ne nyimpadodow no nyinara do.
13. Na adzetɔnnyi rennsan nnkɔ dza wɔatɔn no ho, kaansa wɔda ho tse ase mpo a: na enyido adzehu no ɔfa ne nyimpadodow no nyinara ho, obiara rennsan; eso obiara rennhyɛ noho dzen wɔ ne bra n'emumuyɛ mu.
14. Wɔabɔ akasamu no mu, na woesiesie adze nyina; naaso obiara nnkɔ ɔsa: osiandɛ m'ebufuw wɔ ne nyimpadodow no nyinara do.
15. Afona wɔ mfikyir, na yardɔm na kɔm wɔ kurow mu: nyia ɔwɔ haban mu no obowu afona ano; na nyia ɔwɔ kurow mu no, kɔm na yardɔm bɛmen no.
16. Na sɛ hɔn mu bi fi mu guan a, wobohu hɔn wɔ mbepɔw do, na wɔayɛ dɛ mbɔnsa mu mbubur, hɔn nyinara ridzi awerɛhow, obiara wɔ n'emumuyɛ mu.
17. Nsa nyinara mu bɔgogow, na anankoroma nyinara ayeyɛ mberɛw dɛ nsu.
18. Wobofurafura eyitam so, na nketsenketse akyekyer hɔn; na enyim nyinara bogugu ase, na hɔn etsir nyinara do apepa.
19. Wɔbɔtow hɔn dwetɛ egu abrɔn mu, na hɔn sikakɔkɔɔ ayɛ dɛ efifidze; hɔn dwetɛ na hɔn sika runntum nngye hɔn wɔ EWURADZE n'ebufuw da no mu; wɔnnkɛmee hɔn akra, eso wɔrennhyehyɛ hɔn nson amaama: osiandɛ ɔno na ɔayɛ hɔn emumuyɛ ho fintsidua.
20. Hɔn ahokadze ne fɛɛfɛw no dze, wɔdze dzii abakombasɛm: na wɔyɛɛ hɔn ekyiwadze na hɔn atantandze no mfonyi no wɔ mu: dɛm ntsi na mama adan hɔn efifidze no.
21. Na medze bɛhyɛ ananaben nsa dɛ afonam, na asaase no do emumuyɛfo no nsa dɛ asadze; na wobogu ho fi.
22. Mebɛdan m'enyim so efi hɔn do, na woegu mo sumabea ho fi: na edwotwafo bɛhɛn mu na wobogu ho fi.
23. Yɛ nkɔnsɔnkɔnsɔn no: na asaase no do ayɛ ewudzi ma, na kurow no mu ayɛ akakabensɛm ma.
24. Dɛm ntsi medze amanaman mu abɔn no bɛba, ma wɔabɛfa hɔn efiefi no ayɛ hɔndze: mebɛma ahoɔdzenfo nkontompɔ so abɔ adze; na wobogu hɔn krɔnkrɔn mbea so ho fi.
25. Sɛ ɔsɛɛ ba a, wɔbɔhwehwɛ asomdwee, naaso wonnkenya bi.
26. Mbusu bɔbɔ mbusu do, na huhuhuhu abɔ huhuhuhu do; na wɔbɔhwehwɛ nkɔnhyɛnyi hɔ enyido adzehu; na mbra no bɛhera efi asɔfo no ho, na apam efi mpanyimfo no ho.
27. Ɔhen begyam, na bapɔmba no efura abagura, na asaase no do nkorɔfo no hɔn abaw mu etu: na mebɛyɛ hɔn dɛ mbrɛ hɔn kwan tse, na mebu hɔn atsɛn dɛ mbrɛ ɔfata hɔn; na wobohu dɛ emi nye EWURADZE.

## Tsir 8

1. Na ɔbaa dɛ afe a otsia esia no mu no, bosoom a otsia esia no mu da a otsia enum no, ber metse me fie na Juda mpanyin no tsetse m'enyim no, EWURADZE Nyankopɔn ne nsa tɔɔ mo do wɔ hɔ.
2. Nna mohwɛe, na muhun nyimpa saso bi a no hwɛbea tse dɛ ogya; na ofi mbrɛ ɔhwɛ dɛ ɔyɛ n'asen na odzi sian no, gya a: na ofi n'asen na ɔdze fow sor no, ɔtse dɛ hyerɛn no hwɛbea, n'enyi tse dɛ sika na dwetɛ mforaforaa.
3. Na ɔtseen nsa bi ne saso, na osuoo m'etsifi nhwi mu; na sunsum no maa mo do duaa asaase na sor ntamu, wɔ Nyankopɔn enyido adzehu mu dze me baa Jerusalɛm abangua a ɔwɔ mu a ɔhwɛ kwaamu afamu n'abobotsen no ano; mbrɛ nyinkuntwe no honyi a oyi nyinkun no si.
4. Na, hwɛ, Israel Nyankopɔn n'enyimnyam wɔ hɔ, dɛ mbrɛ hwɛbea a muhunii wɔ tɛtɛr no mu tse no.
5. Nna ɔsee me dɛ, Onyimpa ba, afei ma w'enyiwa do hwɛ kwaamu afamu. Nna memaa m'enyiwa do mohwɛɛ kwaamu afamu, na hwɛ nyinkuntwe honyi yi wɔ afɔrmbukyia abobokɛse no ano.
6. Na ɔsee me dɛ, Onyimpa ba, ana ihu dza wɔreyɛ? Mekyerɛ ekyiwadze akɛse a Israelfo reyɛ no wɔ ha, ma nkyɛ meefi mo krɔnkrɔnbea maakɔ ekyirekyir no? Mbom mbrɛana irubohu ekyiwadze akɛse bi so a.
7. Na ɔdze me baa abangua abow no ano; na mohwɛe no, na, hwɛ, otokur bi wɔ afasu no mu.
8. Nna ɔsee me dɛ, Onyimpa ba, afei bɔr fasu no mu: na mobɔɔr fasu no mu no, nna hwɛ, abow nye yi.
9. Na ɔsee me dɛ, Hɛn mu, kɔhwɛ emumuyɛ ekyiwadze a wɔreyɛ no wɔ hɔ.
10. Nna mehɛɛn mu kɔhwɛe; na muhun aweaweambowa n'ahorow, na mbowa a wokyir, na Israel fi abosom nyinara a woekrukyekrukye hɔn wɔ afasu no ho ehyia.
11. Na Israelmba mu mpanyimfo eduosuon gyinagyina hɔn enyim, na Safan ba Jaazania gyina hɔn finimfin, na nyimpa biara ne nsa dze no nduhuamsɛn mu; na eduhuam wusiw no ne nka faa sor.
12. Nna ɔsee me dɛ, Onyimpa ba, ana ehu dza Israelmba mu mpanyimfo reyɛ wɔ sum mu no, nyimpa biara wɔ n'ehonyi mpia mu, na wɔka dɛ, EWURADZE nnhu hɛn; EWURADZE apa asaase no.
13. Ɔsee me bio so dɛ, Ebɛda ho ara ehu ekyiwadze akɛse bi so a wɔreyɛ no bio.
14. Nna ɔdze me baa EWURADZE fie abokɛse no a odzi kwaamu afamu no ano; na, hwɛ, mbaa tsetse hɔ rusu Tammuz.
15. Nna ɔsee me dɛ, Onyimpa ba, aso ehu iyi? Ibohu ara ehu ekyiwadze akɛse a ɔsen iyinom bio.
16. Na ɔdze me baa EWURADZE afamu abangua no do, na hwɛ, EWURADZE asɔrdan abow no ano, nkrandaa no na afɔrmbukyia no ntamu, mbarimba bɛyɛ eduonu enum wɔ hɔ a hɔn ekyir dzi EWURADZE asɔrdan no do, na hɔn enyim dzi boka afamu; na wɔkotowee sɔɔr ewia wɔ boka afamu.
17. Nna ɔsee me dɛ, Onyimpa ba, ana ehu iyi? Aso ɔyɛ adze kakraba ma Judamba dɛ wɔyɛ ekyiwadze a wɔyɛ no wɔ ha yi? Wɔdze akakabensɛm ahyɛ asaase no do ma, na wɔasan ribeyi me ebufuw: na, hwɛ, wɔdze odubaa no ka hɔn hwen.
18. Dɛm ntsi na mo so mibedzi no ebufuhyew mu: m'enyiwa rennkam do, eso murunnhu mbɔbɔr: na kaansa wɔdze ndze kɛse keka mu gu m'aso mu mpo a, mirinntsie hɔn.

## Tsir 9

1. Nna ɔdze ndze kɛse kaa mu guu m'asomu, dɛ, Hom mma hɔn a wɔhwɛ kurow no do no wɔntwe mpin, nyimpa biara n'akodze a wɔdze sɛɛ kitsa ne nsamu.
2. Na hwɛ, mbarimba baasa fi etsifi abokɛse a ɔda kwaamu afamu kwan do no bae, nyimpa biara n'akodze a wɔdze ku kitsa ne nsamu; na barimba baako wɔ hɔn mu a ɔhyɛ ndwera a kyerɛwnyi dubirtoa sɛn ne nkyɛmfamu. Na wɔkɔr mu kegyinaa boran afɔrmbukyia no nkyɛn.
3. Na Israel Nyankopɔn n'enyimnyam fii kerub a ɔwɔ do no do baa ofi no n'abowano: na ɔfrɛɛ barimba a ɔhyɛ ndwera a kyerɛwnyi dubirtoa sɛn ne nkyɛmfamu no.
4. Na EWURADZE see no dɛ, Kodua kurow no mu, Jerusalɛm mu, na kɛhyɛ mbarimba a wosi nkrum na wɔkeka mu wɔ ekyiwadze a wɔyɛ no wɔ mu no hɔn momapɔw do nsew.
5. Na nkaa no so ɔsee hɔn wɔ m'aso mu dɛ, Hom ndzi n'ekyir nkodua kurow no mu, na hom nkuku: mma hom enyiwa nnkam do, eso mma hom nnhu mbɔbɔr:
6. hom nku akɔdaa, aberantsɛ na ababaawa, na mbofraba na mbaa dwɛɛ: na nyimpa biara a nsewhyɛ wɔ no ho no dze, mma hom mmbɛn no; na hom nhyɛ ase wɔ mo krɔnkrɔn bea hɔ. Nna wɔhyɛɛ ase wɔ atsetsefo a wɔwɔ ofi no enyim no do.
7. Na ɔsee hɔn dɛ, Hom ngu ofi no ho fi, na hom mfa atɔfo nhyehyɛ abangua no do amaama: hom mfir edzi nkɔ. Na wofiir edzi kɔree, na wokunkum no, wɔ kurow no mu.
8. Na ɔbaa dɛ, aber a worukuku no, na aka mo nko no, nna medze m'enyim butuuw famu, na mekaa mu mesee dɛ, Ao, EWURADZE Nyankopɔn! Aso ebɛsɛɛ Israel nkaa nyinara wɔ w'ebufuw a iruhue egu Jerusalɛm do no mu?
9. Nna ɔsee me dɛ, Israel na Juda fifo emumuyɛ so ntrado, na asaase no do ayɛ bɔgya ma na kurow no mu ayɛ ntɛnkyew ma: na wɔsee dɛ, EWURADZE apa asaase, na EWURADZE nnhu.
10. Na emi so dze, m'enyiwa rennkam, eso murunnhu mbɔbɔr, na medze hɔn kwan bobua hɔn etsifi.
11. Na hwɛ, barimba a ɔhyɛ ndwera a dubirtoa sɛn ne nkyɛmfamu no, bɔbɔɔ amandzɛɛ no, dɛ, Mayɛ dɛ mbrɛ ehyɛɛ me no.

## Tsir 10

1. Nna mohwɛe, na muhun wimu a ɔwɔ kerubfo no etsifi no, na biribi yii noho wɔ do tse dɛ hoabo, no hwɛbea tse dɛ ahengua ne saso.
2. Na ɔkasaa kyerɛɛ nyimpa a ɔhyɛ ndwera no, na ɔsee dɛ, Kɛhɛn ekyinehyia nhwiir no ntamu, kerub no n'ase, na fa gyansenama hyehyɛ wo nsa ebien nyina amaama wɔ kerubfo no ntamu, na petse kurow no do. Na ɔkɛhɛɛn mu wɔ m'enyim.
3. Afei barimba no kɛhɛɛn mu no, nna kerubfo no gyinagyina dan no ne nkyɛnmu nyimfa afamu; na fua hyɛɛ abangua a ɔwɔ mu no ma.
4. Nna EWURADZE n'enyimnyam fii kerub no do fowee kɔr sor, na okegyinaa dan no n'abowano; na fua hyɛɛ dan no ma, na EWURADZE n'enyimnyam ne hyerɛn yɛɛ abangua no ma.
5. Na kerubfo no hɔn ntsaban ne gyegye no wɔtsee no wɔ abowano abangua no do mpo, dɛ Otumfo Nyankopɔn ne ndze, ber a ɔrekasa no.
6. Na ɔbaa dɛ, ber a ɔhyɛɛ barimba a ɔhyɛ ndwera no, dɛ, Fa gya fi ekyinehyia nhwiir no ntamu, wɔ kerubfo no ntamu no, ɔkɛhɛɛn mu na okegyinaa hwiir no nkyɛn.
7. Na kerub no tseen ne nsa fii kerubfo no ntamu, ɔdze kɔr gya a ɔwɔ kerubfo ntamu no do, na ɔfaa bi, na ɔdze kitsaa nyia ɔhyɛ ndwera no nsamu, na ɔgyee dze kɔree.
8. Na nyimpa nsa saso bi puei wɔ kerubfo no ho, wɔ hɔn ntsaban ase.
9. Na mohwɛe, na hwɛ, nhwiir anan wɔ kerubfo no nkyɛnmu, hwiir kor wɔ kerub kor nkyɛnmu, na hwiir kor so wɔ kerub kor so nkyɛnmu: na nhwiir no hwɛbea tse dɛ sikabereebo enyi.
10. Na hɔn hwɛbea no dze, anan nyina hɔn saso kor, dɛ gyama hwiir a nkyɛ ɔhyɛ hwiir mu.
11. Sɛ wɔnam a, wɔnam hɔn afa anan no do: na sɛ wɔnam a, wonntwa hɔnho, na beebi mbrɛ tsir no hwɛ no na wɔka do; wɔnam a, wonntwa hɔnho.
12. Na hɔn nyimpadua nyina, na hɔn ekyir, na hɔn nsa, na hɔn ntsaban, na hɔn nhwiir no, enyiwaenyiwa ayɛ ho ma etwa ehyia, nhwiir a hɔn baanan no wɔ no a.
13. Nhwiir no dze, wɔfrɛɛ hɔn wɔ m'asomu, ekyinehyia nhwiir no.
14. Na obiara n'enyim anan: enyim a odzi kan no yɛ kerub enyim, na enyim a otsia ebien no yɛ nyimpa enyim, na dza otsia ebiasa no yɛ gyata enyim, na dza otsia anan no yɛ ɔkɔr enyim.
15. Na kerubfo no memaa hɔnho do: iyi nye abɔdze nyikamfo a muhunii wɔ esutsen Kebar ho no.
16. Na kerubfo no rokɔ a, nhwiir no dzi hɔn nkyɛn: na kerubfo no ma hɔn ntsaban do dɛ wɔrema hɔnho do efi asaase do a, nhwiir no so nndan mmfi hɔn nkyɛn.
17. Sɛ hɔn wogyina a, nna woyinom so woegyina; na sɛ wɔmema hɔnho do a, nna woyinom so nye hɔn amema hɔnho do: osiandɛ abɔdze nyikan no no sunsum wɔ hɔn mu.
18. Na EWURADZE n'enyimnyam no fii ofi no abowano kegyinaa kerub no do.
19. Na kerubfo no memaa hɔn ntsaban do, na wɔmemaa hɔnho do fii asaase do wɔ m'enyim dɛ worifir edzi, na nhwiir no wɔ hɔn nkyɛnmu: na wokegyinaa EWURADZE fie abokɛse a odzi boka no ano; na Israel Nyankopɔn n'enyimnyam no wɔ hɔn etsifi sor.
20. Iyi nye abɔdze enyikan a muhunii wɔ Israel Nyankopɔn n'ase wɔ esutsen Kebar ho no; na muhun dɛ wɔyɛ kerubfo.
21. Obiara wɔ enyim anan, na obiara wɔ ntsaban anan; na nyimpa nsa ne saso wɔ hɔn ntsaban no ase.
22. Na hɔn enyim ne saso dze, enyim a muhunii wɔ esutsen Kebar ho no a, hɔn nhwɛbea na hɔn munantwɛr; hɔn mu obiara nam n'enyim tsenn.

## Tsir 11

1. Bio so sunsum no maa me do, na ɔdze me baa EWURADZE fie boka afamu abotsen a ɔhwɛ boka no ano: na hwɛ, mbarimba eduonu enum gyinagyina abotsen no ano; na muhun Azzur ba Jaazania na Benaia ba Pelatia, ɔman no mu mbapɔmba no, wɔ hɔn finimfin.
2. Na ɔsee me dɛ, Onyimpa ba, woyinom nye mbarimba a wɔhyehyɛ emumuyɛ wɔ tsirmu, na wɔma apam bɔn wɔ kurow yi mu:
3. hɔn a wɔka dɛ, Aber a wɔdze si adan mmbɛnee: kurow yi nye dadzesɛn no, na hɛn nye nam no.
4. Dɛm ntsi, onyimpa ba, hyɛ nkɔm, hyɛ nkɔm tsia hɔn.
5. Na EWURADZE no sunsum tɔɔ mo do, na ɔsee me dɛ, Kasa dɛ, Mbrɛ EWURADZE se nye yi: Israelmba, mbrɛ hom ase nye yi: na minyim ndzɛmba a aba hom adwen mu.
6. Hom ama hom atɔfoe adɔɔ so wɔ kurow yi mu, na hom dze n'atɔfoe ahyehyɛ abrɔn no amaama.
7. Dɛm ntsi mbrɛ EWURADZE Nyankopɔn se nye iyi: Hom atɔfoe a hom dze egugu mu no, hɔn nye nam no, na kurow yi nye dadzesɛn no: na wɔdze hom befi mu efir.
8. Hom esuro afona no; na medze afona no bɛba hom do, EWURADZE Nyankopɔn na ɔse.
9. Na medze hom befi mu efir edzi na medze hom ahyɛ ananaben nsa, na mayɛ m'atsɛmbudze wɔ hom mu.
10. Hom bɔtotɔ afona ano: mubobu hom atsɛn wɔ Israel he do; na hom bohu dɛ emi nye EWURADZE.
11. Kurow yi rennyɛ hom dadzesɛn, eso hom rennyɛ nam wɔ mu; mubobu hom atsɛn wɔ Israel he do;
12. na hom bohu dɛ emi nye EWURADZE: osiandɛ hom annantsew m'ahyɛdze do, eso hom annyɛ m'atsɛmbudze, mbom hom ekedzi amanaman a etwa hom ho ehyia no hɔn mmom do.
13. Na ɔbaa dɛ, mehyɛɛ nkɔm no, nna Benaia ba Pelatia wui. Nna medze m'enyim butuuw famu, na medze ndze kɛse mekaa mu dɛ, Ao EWURADZE Nyankopɔn, aso iboku Israel nkaa no ase koraa?
14. Na EWURADZE n'asɛm baa mo hɔ, dɛ,
EZK.11.15, Onyimpa ba, wo nuanom, mekyerɛ wo nuanom, wo bɔgyaa, na Israelfo nyinara, hɔn nyinara, hɔn nye hɔn a Jerusalɛmmba ase hɔn dɛ, Hom mfi EWURADZE nkyɛn nkɔ ekyirekyir; hɛn na wɔdze asaase yi ama hɛn dɛ enyadze:
16. dɛm ntsi se dɛ, Mbrɛ EWURADZE Nyankopɔn se nye iyi: Kaansa meyi hɔn akɔ ekyirekyir amanaman mu, na mabɔ hɔn apetse nkurow nkurow mu mpo a, mebɛyɛ hɔn krɔnkrɔn bea mber kakra wɔ nkurow nkurow a wɔakɔ do no do.
17. Dɛm ntsi se dɛ, Mbrɛ EWURADZE Nyankopɔn se nye iyi: Mobɔboaboa hom ano efi aman mu, na mapon hom ehyia efi nkurow nkurow a wɔabɔ hom apetse hɔ no do, na medze Israel asaase ama hom.
18. Na wɔbɛba hɔ na wobeyi no mu atantandze nyina na no mu ekyiwadze nyinara efi hɔ.
19. Na mebɛma hɔn akoma kor, na medze sunsum fofor ahyɛ hom mu; na mibeyi ɔbo akoma no mefi hɔn honam mu, na mama hɔn honam akoma:
20. ama wɔaanantsew m'ahyɛdze do, na woedzi mo mmom do, na wɔaayɛ: na wɔbɛyɛ me man, na mayɛ hɔn Nyankopɔn.
21. Na hɔn a hɔn akoma dzi hɔn atantandze na hɔn ekyiwadze akoma ekyir no dze, medze hɔn akwan bobua hɔn etsifi, EWURADZE Nyankopɔn na ɔse.
22. Nna kerubfo no memaa hɔn ntsaban do, na nhwiir no dzi hɔn nkyɛnmu; na Israel Nyankopɔn n'enyimnyam wɔ hɔn do wɔ sor.
23. Na EWURADZE n'enyimnyam fi kurow no ne finimfin foow sor, na okegyinaa bepɔw a ɔda kurow no no boka afamu no no do.
24. Na sunsum no maa me do, na ɔdze me nam Nyankopɔn no sunsum do kɔr Kaldea ndɔmmumkɔfo no nkyɛn wɔ enyido adzehu mu. Nna enyido adzehu a muhunii no ofii mo do kɔr sor.
25. Nna mekaa ndzɛmba a EWURADZE dze kyerɛɛ me no nyinara ho asɛm kyerɛɛ ndɔmmumkɔfo no.

## Tsir 12

1. EWURADZE n'asɛm baa mo hɔ so, dɛ,
EZK.12.2, Onyimpa ba, etse etuatsew fi mu; hɔn a wɔwɔ enyi a wɔdze hu, na wonnhu; wɔwɔ aso a wɔdze tse, na wɔnntse; osiandɛ wɔyɛ etuatsew fi., #Isa 6.9
3. Dɛm ntsi ɔwo, onyimpa ba, siesie tukɔr ndzɛmba na tu ewiaber kɔ wɔ hɔn enyim; na tu fi mbrɛ ewɔ no kɔ beebi fofor wɔ hɔn enyim: bi a wɔbɔdwen ho, kaansa wɔyɛ etuatsew fi mpo a.
4. Na yi wo ndzɛmba ewiaber fir edzi wɔ hɔn enyim, dɛ tukɔr ndzɛmba: na ɔwoara dze, si mu ewimbir wɔ hɔn enyim, dɛ aber a nkorɔfo rutu akɔ ndɔmmum.
5. Bɔr fasu mu wɔ hɔn enyim, na soa adze dua mu pue.
6. Bɔ no akɔnkɔn wɔ hɔn enyim, na fa dua sum mu fir edzi; kata w'enyim mma eennhu daadze: na medze wo mayɛ asɛnkyerɛdze mama Israelmba.
7. Na meyɛɛ dɛ mbrɛ wɔhyɛɛ me no: medze me ndzɛmba fiir edzi ewiaber, dɛ tukɔr ndzɛmba, na ewimbir no, medze me nsa bɔɔr fasu no mu; medze nam sum mu fiir edzi, na mobɔɔ no akɔnkɔn wɔ hɔn enyim.
8. Na adze kyee no, EWURADZE n'asɛm baa mo hɔ dɛ,
EZK.12.9, Onyimpa ba, aso Israelmba, etuatsewfo no, nnsee wo dɛ, Ereyɛ dɛn nye yi?
10. Se hɔn dɛ, Mbrɛ EWURADZE Nyankopɔn se nye iyi: Adzesoa yi fi ɔhen a ɔwɔ Jerusalɛm no ho, na Israelmba nyina a wɔwɔ hɔn mu no ho.
11. Ka dɛ, Emi nye hom asɛnkyerɛdze: dɛ mbrɛ mayɛ no, dɛmara na wɔdze bɛyɛ hɔn: wobotu akɔ ndɔmmum.
12. Na ɔhen a ɔwɔ hɔn mu no bɔsoa adze wɔ no kɔn ho wɔ sum mu, na oefir edzi: wɔbɔbɔr fasu mu na wɔdze edua mu efir edzi: ɔbɛkata n'enyim, osiandɛ ɔremmfa n'enyiwa nnhu famu.
13. Mobɔtow mo boa so megu no do, na wɔapa no wɔ m'efir mu: na medze no bɛba Babilɔn wɔ Kaldeafo asaase do; naaso orunnhu, kaansa hɔ na obowu mpo a.
14. Na hɔn a woetwa no ho ehyia dɛ wɔbɔboa no nyina, na n'asafo nyina, mobɔbɔ hɔn apetse mframa nyina mu; na mobɔtwe afona no etsiw hɔn.
15. Na wobohu dɛ emi nye EWURADZE, ber a mobɔhotse amanaman mu, na mabɔ hɔn apetse nkurow nkurow do.
16. Na mibegyaa hɔn mu nyimpa kumaabi efi afona, ɔkɔm na yardɔm nsa; ama waaka hɔn ekyiwadze nyina akyerɛ wɔ amanaman a wɔbɛba mu no mu; na wobohu dɛ emi nye EWURADZE.
17. Bio so EWURADZE n'asɛm baa mo hɔ, dɛ,
EZK.12.18, Onyimpa ba, fa ahohim dzi w'edziban, na fa ahopopo na nhwɛyie nom wo nsu;
19. na se asaase no do nkorɔfo no dɛ, Mbrɛ EWURADZE Nyankopɔn se wɔ Jerusalɛmmba, na Israel asaase ho nye yi: Wɔdze nhwɛyie bedzi hɔn edziban, na wɔdze ahobow anom hɔn nsu, ama n'asaase ayɛ afo wɔ dza ɔwɔ mu nyinara ho, osian hɔn a wɔtse do nyina hɔn akakabensɛm ntsi.
20. Na nkurow a wɔtsetse do nyina bɔbɔ, na asaase no adan afo; na hom bohu dɛ emi nye EWURADZE.
21. Na EWURADZE n'asɛm baa mo hɔ, dɛ,
EZK.12.22, Onyimpa ba, ebɛn abɛbusɛm nye yi a hom wowɔ no Israel asaase do dɛ, Nda mu atwe na enyido adzehu biara yɛ kwa yi?
23. Dɛm ntsi ka kyerɛ hɔn dɛ, Mbrɛ EWURADZE Nyankopɔn se nye iyi: Mebɛma abɛbusɛm yi abɔ adze, na worummbu no dɛ bɛ bio wɔ Israel; na se hɔn dɛ, Nda no na enyido adzehu nyina no nsunsuando abɛn.
24. Na enyido adzehu gyangyan anaa adzɛfɛdzɛfɛw mbusu nkɔnhyɛ biara remmba Israel fi mu ara bio.
25. Na emi nye EWURADZE; mebɛkasa, na asɛm a mebɛka no, ɔbɛba mu; wɔronntwe nnkɔ ekyir bio: na, etuatsew fi e, hom nda mu na mebɛka asɛm no na mayɛ, EWURADZE na ɔse.
26. EWURADZE n'asɛm baa mo hɔ bio dɛ,
EZK.12.27, Onyimpa ba, hwɛ, hɔn a wɔwɔ Israel fie no se dɛ, Enyido adzehu a ohu no ayɛ nda pii a ɔreba nedze, na ɔhyɛ mber a ɔwɔ ekyirekyir ho nkɔm.
28. Dɛm ntsi se hɔn dɛ, Mbrɛ EWURADZE Nyankopɔn se nye yi; Wɔronntwe me nsɛm mu biara nnkɔ ekyir bio, na asɛm a mebɛka no, ɔbɛba mu, EWURADZE Nyankopɔn na ɔse.

## Tsir 13

1. Na EWURADZE n'asɛm baa mo hɔ, dɛ,
EZK.13.2, Onyimpa ba, hyɛ Israel nkɔnhyɛfo a wɔhyɛ nkɔm no do nkɔm, na se hɔn a wofi hɔnankasa hɔn akoma mu hyɛ nkɔm no dɛ, Hom ntsie EWURADZE n'asɛm:
3. Mbrɛ EWURADZE Nyankopɔn se nye iyi: Ndom nka nkɔnhyɛfo nkwasea a wodzi hɔnankasa hɔn sunsum ekyir na wonnhun hwee no!
4. Ao Israel, wo nkɔnhyɛfo ayɛ dɛ ekurofo mu nsɔ.
5. Hom mmfowee nnkɔr ntokur no mu, eso hom nngyee Israel fi ho ban, dɛ wobegyina akono wɔ EWURADZE ne da no mu.
6. Woehu egyangyandze na ator mbusu nkɔnhyɛ, dɛ wɔka dɛ EWURADZE na ɔse; naaso na EWURADZE nnsomaa hɔn: na wɔama adasa enya enyidado dɛ asɛm no bɛhyɛ ma.
7. Ana hom nnhun enyido adzehu gyangyan, na hom nnhyɛɛ ator mbusu nkɔm, ber a hom se dɛ, EWURADZE na ɔse; naaso na nnyɛ emi na maka?
8. Dɛm ntsi mbrɛ EWURADZE Nyankopɔn se nye iyi: Osiandɛ hom aka nsɛm huhuw na hom ehu ator ntsi, dɛm ntsi, hwɛ, menye hom enya, EWURADZE na ɔse.
9. Na me nsa bɛda nkɔnhyɛfo a wohu egyangyandze, na wɔhyɛ nkɔntor no do: wɔrommfora me man baguafo mu, eso wɔrennkyerɛw hɔn wɔ Israel fi nkyerɛwee no mu, eso wɔrennhɛn Israel asaase mu, na hom bohu dɛ emi nye EWURADZE Nyankopɔn.
10. Osian, osian ara dɛ hom adaadaa me man, dɛ, Asomdwee; na asomdwee biara nnyi hɔ; na sɛ obi tow fasu a, hwɛ, wɔdze kaadow twuw ho ntsi:
11. se hɔn a wɔdze kaadow twuw ho no dɛ, obobu; nsupramee bɛba; na hom, sorabo akɛse, hom bɔtotɔ; na ehum mframa bɛpaapaa mu.
12. Hwɛ, sɛ fasu no dwuruw a, ana wɔnnkɛse hom dɛ, Ntwuwho a hom dze etwuw ho no wɔ hen?
13. Dɛm ntsi mbrɛ EWURADZE Nyankopɔn se nye iyi: Ehum mframa na medze mebɛpaapaa mu mpo wɔ m'ebufuhyew mu; na nsupramee bɛba wɔ m'ebufuw mu, na sorabo akɛse aba wɔ m'ebufuhyew mu ahyew no.
14. Nna mubodwuruw fasu a hom dze kaadow etwuw ho no, na medze aka famu, ma ne fapem ho ada hɔ: na obobu, na hom adwerew wɔ mu; na hom bohu dɛ emi nye EWURADZE.
15. Mbrɛ mubowie m'ebufuhyew wɔ fasu no, na hɔn a wɔdze kaadow twuuw ho no nye no; na mebɛse hom dɛ, Fasu no nye hɔn a wotwuuw ho no nnyi hɔ bio;
16. mekyerɛ Israel nkɔnhyɛfo no a wɔhyɛ Jerusalɛm ho nkɔm na wohu asomdwee ho enyido adzehu ma no, na asomdwee nnyi hɔ no, EWURADZE Nyankopɔn na ɔse.
17. Na ɔwo, onyimpa ba, fa w'enyi si wo man ne mbabaa a wofi hɔnankasa hɔn akoma mu hyehyɛ nkɔm no ho; na hyɛ nkɔm gu hɔn do,
EZK.13.18, na se dɛ, Mbrɛ EWURADZE Nyankopɔn se nye iyi: Ndom nka mbaa a wɔpempam nsɛbɛ bobɔ hɔn nsakɔn nyina, na wɔyɛ nduukuu ma nyimpa horow hɔn etsir dɛ wɔdze rotwee akra! Aso hom bɔtwee me man hɔn akra, na hom agye akra nkwa ama hom ho?
19. Na hom egu mo ho fi wɔ me man mu wɔ atoko nsa amaama na boodoo esinesin ntsi, dɛ hom ruku akra a wɔnnsɛ dɛ wowu, na hom dze regye akra a wɔnnsɛ dɛ wɔtsena ase nkwa, ɔnam hom ator a hom dzidzi kyerɛ me man a wotsiee atorsɛm no do.
20. Dɛm ntsi mbrɛ EWURADZE Nyankopɔn se nye iyi: Hwɛ, Mitsia hom nsɛbɛ a hom dze tweetwee akra wɔ hɔ ma woeetu no, na mebɛtsetsew hɔn mefi hom abaw do; na mebɛma akra no akɔ, mekyerɛ akra a hom tweetwee hɔn ma woeetu no.
21. Hom nduukuu no so mebɛtsetsew mu na meyi me man efi wo nsamu, mma wɔaannda ho anntsena hom nsamu, mma wɔaanntweetwee hɔn; na hom bohu dɛ emi nye EWURADZE.
22. Osiandɛ hom dze ator ahow ɔtseneneenyi a emi mara mennhyɛɛ no awerɛhow no no werɛ; na hom ahyɛ mumuyɛnyi ne nsa dzen, amma ɔaannsan emmfi n'emumuyɛ kwan no ho ma wɔaanngye no nkwa:
23. dɛm ntsi hom runnhu egyangyandze, anaa hom rennhyɛ mbusu nkɔm bio: na mibeyi me man mefi hom nsamu; na hom bohu dɛ emi nye EWURADZE.

## Tsir 14

1. Nna Israel mpanyimfo no bi baa me nkyɛn na wɔtsenatsenaa m'enyim.
2. Na EWURADZE n'asɛm baa mo hɔ, dɛ;
3. Onyimpa ba, mbarimba yi wɔdze hɔn abosom esuma hɔn akoma mu, na wɔdze hɔn emumuyɛ ne fintsidua esi hɔn enyim: aso ɔsɛ dɛ wɔba mo hɔ ebisa?
4. Dɛm ntsi kasa kyerɛ hɔn na se hɔn dɛ, Mbrɛ EWURADZE Nyankopɔn se nye iyi: Israel fi mu ɔbarimba biara a ɔdze n'abosom bosuma n'akoma mu, na ɔdze n'emumuyɛ ho fintsidua esi n'enyim, na ɔaba nkɔnhyɛnyi hɔ no; emi EWURADZE mubobua no wɔ mu dɛ mbrɛ n'abosom dodow tse;
5. ama meesuo Israelmba mu wɔ hɔnara hɔn akoma mu, osiandɛ wɔnam hɔn abosom do atsew hɔnho efi me nkyɛn.
6. Dɛm ntsi se Israelmba dɛ, Mbrɛ EWURADZE Nyankopɔn se nye iyi: Hom nsan, na hom ndan hom ho mfi hom abosom ho; na hom ndan hom enyi mfi hom ekyiwadze nyinara ho.
7. Na Israelmba anaa ahɔho a wɔakɛyɛ amamforafo wɔ Israel no mu obiara a ɔbɛtsew noho efi me nkyɛn na ɔdze n'abosom esuma n'akoma mu, na ɔdze n'emumuyɛ ho fintsidua esi n'enyi do, na ɔaba nkɔnhyɛnyi hɔ ebebisa mo hɔ adze no; emi EWURADZE mara na mubobua no:
8. na medze m'enyi bɛsa nyimpa no, na mayɛ no ahobowdze ma ɔaayɛ asɛnkyerɛdze na kasabɛbu na mubotwa no efi me man mu akyen; na hom bohu dɛ emi nye EWURADZE.
9. Na sɛ nkɔnhyɛnyi bi wɔdaadaa no ma ɔka asɛm bi a, emi EWURADZE na madaadaa nkɔnhyɛnyi no, na mebɛtsen me nsa wɔ no do, na masɛɛ no efi me man Israel mu.
10. Na wɔbɔsoa hɔn emumuyɛ: nkɔnhyɛnyi n'emumuyɛ bɛyɛ dɛ nyia ɔba no hɔ no n'emumuyɛ no ara;
11. amma Israelmba aanntɔ gon emmfi me nkyɛn bio, eso wɔaammfa hɔn mbrato eenngu hɔnho fi bio; na mbom ama wɔaayɛ me man na emi so maayɛ hɔn Nyankopɔn, EWURADZE Nyankopɔn na ɔse.
12. Na EWURADZE n'asɛm baa mo hɔ, dɛ,
EZK.14.13, Onyimpa ba, sɛ asaase bi dze mbrato yɛ me bɔn, na metsen me nsa wɔ no do, na mubu n'edziban dua mu, na mema kɔm ba do, na mutwa nyimpa, na abowa fi do kyen;
14. kaansa mbarimba baasa yi, Noa, Daniel, na Job, wɔ hɔ mpo a, hɔnara hɔn akra ara na wɔnam hɔn tsenenee do bɛgye, EWURADZE Nyankopɔn na ɔse.
15. Sɛ mema mbowa bɔn kyin asaase no do, na wɔsɛɛ no, ma ɔyɛ afo, ma biara nndua do wɔ mbowa ntsi a:
16. kaansa mbarimba baasa yi wɔ mu a, dɛ metse ase yi, EWURADZE Nyankopɔn na ɔse, wɔrenngye mbabanyin anaa mbabaa; hɔnara nko na wɔbɛgye hɔn, na asaase no dze, ɔbɛyɛ afo.
17. Anaaso sɛ medze afona ba asaase no do, na mese dɛ, Afona e, fa asaase no do ɛ; ma muntwa nyimpa na abowa fi do nkyen;
18. kaansa mbarimba baasa yi wɔ hɔ mpo a, dɛ metse ase yi, EWURADZE Nyankopɔn na ɔse, wɔrenngye mbabanyin anaa mbabaa, na hɔnara nko na wɔbɛgye hɔn.
19. Anaaso sɛ mosoma yardɔm ba asaase no do, na muhue m'ebufuhyew gu do wɔ bɔgya mu, dɛ murutwa nyimpa na abowa mefi do a:
20. kaansa Noa, Daniel, na Job wɔ hɔ mpo a, dɛ metse ase yi, EWURADZE Nyankopɔn na ɔse, wɔrenngye babanyin anaa babaa; hɔnara hɔn akra ara na wɔnam hɔn tsenenee do bɛgye.
21. Na mbrɛ EWURADZE Nyankopɔn se nye iyi: Na akantam dɛ mobɔsoma m'atsɛmbudze yerɛyerɛw anan, afona, na kɔm, na mbowa bɔn, na yardɔm maba Jerusalɛm do eebotwa nyimpa na abowa efi mu?
22. Naaso, hwɛ, wobegyaa nkaase bi wɔ mu a wɔdze hɔn befir edzi akɔ, mbabanyin na mbabaa nyina: hwɛ, wobefir edzi aba hom nkyɛn, na hom ehu hɔn abrabɔ na hɔn ndzeyɛɛ: na wɔbɛkyekye hom werɛ wɔ mbusu a medze aba Jerusalɛm do no ho, dza medze aba do nyinara no ho a.
23. Na wɔbɛkyekye hom werɛ, ber a hom bohu hɔn abrabɔ na hɔn ndzeyɛɛ no: nna hom bohu dɛ dza mayɛ no wɔ mu nyinara nnyɛ kwa ara na mayɛ, EWURADZE Nyankopɔn na ɔse.

## Tsir 15

1. Na EWURADZE n'asɛm baa mo ho, dɛ,
EZK.15.2, Onyimpa ba, ebɛnadze na wenyindua dze sen dua biara, wenyin abaw a ɔwɔ kwaa mu ndua mu no?
3. Aso wɔfa no dua bi dze ayɛ edwuma bi? Anaadɛ wɔfa mu bi yɛ bɔfondua a wɔdze adze sɛn do?
4. Hwɛ, wɔtow kyen gya mu kua no nyena: gya no amen n'ano afa na afa nyina, na ne finimfin no ahyew; aso mfaso bi wɔ ho ma edwuma bi?
5. Hwɛ, odzi mu no mpo, ɔammfata edwuma biara: na burbur ber a gya no amen no, ma ɔahyew yi, na ɔbɛfata edwuma bi anaa?
6. Dɛm ntsi mbrɛ EWURADZE Nyankopɔn se nye iyi: Dɛ mbrɛ wenyindua a ɔwɔ kwaa mu ndua a medze ayɛ nyena ekua gya tse no, dɛmara so na medze Jerusalɛmfo bɛma.
7. Na medze m'enyi bɛsa hɔn; wobefi gya no mu efir, na gya no bɛmen hɔn; na sɛ medze m'enyi sa hɔn a, hom bohu dɛ emi nye EWURADZE.
8. Na mebɛma asaase no ayɛ afo, osiandɛ wɔato mbra, EWURADZE Nyankopɔn na ɔse.

## Tsir 16

1. EWURADZE n'asɛm baa mo hɔ bio, dɛ,
EZK.16.2, Onyimpa ba, ma Jerusalɛm nhu n'ekyiwadze,
EZK.16.3, na se dɛ, Mbrɛ EWURADZE Nyankopɔn ka kyerɛ Jerusalɛm nye yi: W'awoe na w'awobea wɔ Keenanfo asaase do; w'egya yɛ Amorinyi, na wo na yɛ Hitinyi.
4. Na w'awobea dze, da a wɔwoo wo no, woenntwa wo funuma, eso wɔammfa nsu ennguar wo ma wo ho emmfir; wɔammfa nkyen ennhura wo ho koraa, eso wɔammfa tam annkyekyer wo ho koraa.
5. Obiara ne yamu annhyehye no amma wo, annyɛ iyinom amma wo, ammfa ennhu wo mbɔbɔr; mbom wɔtoow wo kyeen sardo prododo, osiandɛ wo nyimpamu yɛ hɔn tan, wɔ da a wɔwoo wo no mu.
6. Na mubotwaa mu wo nkyɛn, na muhun wo dɛ ereyankam wo bɔgyaa mu no, mesee wo dɛ, Kaansa ewɔ wo bɔgyaa mu mpo a, nya nkwa; nyew, mesee wo dɛ, Kaansa ewɔ wo bɔgyaa mu mpo a, nya nkwa.
7. Memaa edɔɔr dɛ hamu nkukuduuduw, na ɔwo yɛɛ pii na yɛɛ kɛse, na w'ahoɔfɛw gyinaa mu mbordo; wo mpokuwa bobɔe, na wo tsinhwi fuwii; naaso nna idzi adagyaw na kwatserkwa.
8. Afei mubotwaa mu wɔ wo nkyɛn, na mohwɛɛ wo no, hwɛ, wo ber no yɛ ɔdɔ ber; na medze m'atarse tserɛɛw wo do, na mekataa w'adagyaw do: nyew, mekaa ntam kyerɛɛ wo, na menye wo dzii ahyɛmu, EWURADZE Nyankopɔn na ɔse, na ebɛyɛɛ medze.
9. Nna medze nsu guaar wo; nyew, mohohoor wo ho bɔgya koraa fii wo ho, na medze ngo seraa wo.
10. Mehyɛɛ wo atar a woedzi mu akye so, na mehyɛɛ wo nsukraman nwoma mpaboa, na medze ndwera pa kyekyeer wo ho, na medze serekye kataa wo do.
11. Medze ahyehyɛdze hyehyɛɛ wo so, na medze nkaba hyɛɛ wo nsa, na medze ntweaban too wo kɔn mu.
12. Na medze pɛtsea hyɛɛ wo hwen mu, na medze asowamuadze hyehyɛɛ w'asowa mu, na medze abɔtsir fɛɛfɛw bɔɔ wo tsir.
13. Mbrɛ wɔdze sika na dwetɛ hyehyɛɛ wo nye yi; na wo ntar yɛ ndwera pa, na serekye, na nkyermu, isiam pa na ewo, na ngo, nna idzii: na wo ho yɛɛ fɛw mbordo, na idzii yie kodur ahendzi mu.
14. Na w'ahoɔfɛw ne nka tahyee kɔr amanaman mu; osiandɛ odzi mu, osian m'enyimnyam a medze mehyɛɛ wo no ntsi, EWURADZE Nyankopɔn na ɔse.
15. Naaso ɔwo edze wo werɛ tweer w'ahoɔfɛw, na egoor ndwamangor wɔ w'atsenka ntsi, na ihuee wo ndwamangor guu obiara a orutwa mu no do; ɔyɛɛ nedze.
16. Na ɔwo efaa w'atar bi, na edze yɛɛ nsorɔnsorɔmbea a wɔaka no edur horow maa woho, na egoor do ndwamangor: ndzɛmba a ɔtse dɛm bi nnkɛba, ɔrennyɛ dɛm so.
17. Ɔwo efaa wo ndwindze fɛɛfɛw, me sika na dwetɛ a medze memaa wo no so bi, na edze yɛɛ mbarimba ehonyi maa woho, na enye hɔn goor ndwamangor;
18. na efaa wo ntar a woedzi mu akye no dze kataa hɔn do, na edze mo ngo na m'eduhuam sii hɔn enyim.
19. M'edziban so a medze maa wo no, isiam pa, na ngo, na ewo a medze nyɛɛn wo no, edze sii hɔn enyim mpo dɛ nka huanhuam, nna mbrɛ ɔyɛe nye no; EWURADZE Nyankopɔn na ɔse.
20. Bio so afa wo mbabanyin na wo mbabaa a awo hɔn ama me no, na woyinom na edze hɔn abɔ afɔr ama hɔn dɛ wɔmmemen hɔn. Aso wo ndwamanyɛ yɛ adze ketseaba,
EZK.16.21, dɛ ekuku me mba, na eyi hɔn ama, dɛ wondua gya mu mma hɔn?
22. Na w'ekyiwadze na wo ndwamanyɛ nyinara mu annkaa wo mbofraber mu nda a idzii adagyaw na kwatserkwa, na ereyankayankam wo bɔgyaa mu no.
23. Na ɔaba dɛ w'emumuyɛ nyinara ekyir no, (ndom, ndom nka wo! EWURADZE Nyankopɔn na ɔse, )
24. na atow dampan ama woho, na ayɛ sorɔnsorɔmbea wɔ abrɔn nyinara mu ama woho.
25. Akwan nyina tsir na ayɛ mpampaa, na ayɛ w'ahoɔfɛw ekyiwadze, na ebue w'anan mu ama obiara a oetwa mu asen no, na ama wo ndwamanyɛ adɔɔ so.
26. Enye Egyptfo, w'amanyimfo abran no so, agor ndwamangor; na ama wo ndwamanyɛ adɔɔ so dze eyi me ebufuw.
27. Dɛm ntsi, hwɛ, matsen me nsa wɔ wo do, na mehuan wo daa daa edziban no do, na medze wo ahyɛ hɔn a wokyir wo no hɔn pɛ nsa, Filistiafo mbabaa a hɔn enyi to wo ndwamambra ho no.
28. Enye Asiriafo so agor ndwamangor, osiandɛ ammee; nyew, enye hɔn agor ndwamangor, naaso ammee.
29. Nkyii so ama wo ndwamanyɛ adɔɔ so wɔ Keenan asaase do, ekodu Kaldea; na iyiara so mpo ammee wo.
30. Mbrɛ w'akoma dua yɛ mberɛw a, EWURADZE Nyankopɔn na ɔse, dɛ eyɛ ndzɛmba yinom nyina a ɔyɛ ɔbaa edwaman a oepirim n'enyim ne ndzeyɛɛ;
31. wɔ dɛ etow wo dampan wɔ akwan nyina tsir, na eyɛ wo sorɔnsorɔmbea wɔ abrɔn nyina mu no; na ɔwo annyɛ dɛ edwaman, wɔ dɛ epow apɛdze.
32. Ɔyer a ɔto awar! Ɔgye ahɔho hyɛ no kun ananmu!
33. Wɔkyɛ ndwaman nyinara akyɛdze: naaso ɔwo dze, edze w'akyɛdze mema w'adɔfo nyinara, na ema hɔn mboaba, ama wofi mbeambea nyinara aba wo nkyɛn abɔgor ndwamangor.
34. Ntsi ɔwo wo ndwamanyɛ no, yɛ soronko fi mbaa binom dze ho, osiandɛ obi ammbɔ wo paa wɔ ndwamangor mu: mbom dɛ ɔwo na ema akatua, na wɔmma wo akatua no, eyɛ soronko ampa.
35. Dɛm ntsi, edwaman e, tsie EWURADZE n'asɛm:
36. Mbrɛ EWURADZE Nyankopɔn se nye iyi: Osiandɛ wohuee w'ahonamfi gui, na ɔnam wo ndwamangor a enye w'adɔfo goree ma w'adagyaw daa edzi; na osian w'ekyiwadze abosom no nyinara, na wo mba hɔn bɔgyaa a edze maa hɔn no ntsi;
37. dɛm ntsi hwɛ, mibehyiahyia w'adɔfo nyinara a enye hɔn agye enyi, na hɔn a ekyir hɔn no nyinara; mobɔboaboa hɔn ano wɔ mbeambea nyina metsia wo, na meyi w'adagyaw edzi makyerɛ hɔn, ma woeehu w'adagyaw nyina.
38. Na mubobu wo atsɛn, dɛ mbrɛ mbaa a wɔtoto awar ano na wɔka bɔgya gu no wobu hɔn atsɛn; na medze ebufuhyew na nyinkuntwe bɔgyaa bɛba wo do.
39. Na medze wo bɛhyɛ hɔn nsa so, na w'edwuruw wo dampan na woebubu wo sorɔnsorɔmbea: na wɔbɛpa wo ho efuradze, na wɔafa wo ndwindze fɛɛfɛw no: na wɔbɛdan wo egya adagyaw na kwatserkwa.
40. Wɔbɔbɔ ngua wɔ wo do so, na woesiw wo abo, na wɔdze hɔn mfona ehwirahwira wo mu.
41. Na wɔdze gya bɛhyew w'adan, na woebua wo atsɛn wɔ mbaa pii enyim; na mebɛma egyaa ndwamangor, na eremma apɛdze so ara bio.
42. Nna mebɛma m'ebufuhyew adwe wɔ wo do, na me nyinkuntwe efi wo do, na mayɛ komm, na mo bo rummfuw bio.
43. Osiandɛ annkaa wo mbofraber mu nda no, na ahow mo werɛ wɔ ndzɛmba yinom nyina mu ntsi; dɛm ntsi hwɛ, mo so medze wo kwan bobua w'etsifi, EWURADZE Nyankopɔn na ɔse: na mma nnyɛ ndwamandze yi mmbɔ w'ekyiwadze nyina do.
44. Hwɛ, obiara a obubu mbɛ no, obobu bɛ yi etsia wo, dɛ, Mbrɛ na tse no, mbrɛ ne babaa so tse ara nye no.
45. Wo na ne babaa nye wo, ɔno a okyir no kun na ne mba no, na wo nkyerɛbaa hɔn akyerɛbaa nye wo, hɔn a wokyir hɔn kunnom na hɔn mba no: wo na yɛ Hitinyi, na w'egya yɛ Amorinyi.
46. Na w'akyerɛbaa panyin nye Samaria a ɔtse w'abankum, ɔno na ne mbabaa: na w'akyerɛbaa kakraba a ɔtse w'abanyimfa no, ɔno nye Sodom na ne mbabaa.
47. Naaso emmfaa hɔn akwan do, eso ennyɛɛ hɔn ekyiwadze no bi: mbom, mber kakraabi ntamu no, ɔwo esɛɛe seen hɔn wɔ w'akwan nyina mu.
48. Dɛ metse ase yi, EWURADZE Nyankopɔn na ɔse, W'akyerɛbaa Sodom, ɔno na ne mbabaa, ɔnnyɛɛ dza ayɛ yi, ɔwo na wo mbabaa.
49. Hwɛ, iyi nye w'akyerɛbaa Sodom n'emumuyɛ; ntsɛn, edzidzimee, na ahotɔ dwudwoodwo mu na ɔno na ne mbabaa wɔtsena; eso ɔannhyɛ abɔbɔfo na hianyi nsa dzen.
50. Na wɔyɛɛ ahopɔw, na wɔyɛɛ ekyiwadze wɔ m'enyim: dɛm ntsi miyiyii hɔn wɔ hɔ dɛ mbrɛ mohwɛ a oye.
51. Eso Samaria nnyɛɛ wo bɔn mu fa; mbom ɔwo ama w'ekyiwadze adɔɔ so akyɛn hɔn, na edze w'ekyiwadze a ayɛ no nyinara ebu wo nkyerɛbaa bem.
52. Ɔwoara so, soa woara w'enyito, dɛ ebu atsɛn ama wo nkyerɛbaa; ɔnam wo bɔn a edze ayɛ ekyiwadze asen hɔn no ntsi, hɔn ho tsew sen wo: nyew, ma w'enyim ngu ase so, na soa w'enyito, wɔ dɛ ebu wo nkyerɛbaa bem.
53. Na medze hɔn ndɔmmumkɔ, Sodom na ne mbabaa hɔn yieyɛ, na Samaria na ne mbabaa hɔn yieyɛ, na wo yieyɛ a wɔwɔ hɔn mu no hɔn yieyɛ bɛsan aba:
54. ama ɔwoara asoa woara w'enyito, na w'enyi ato wɔ dza ayɛ nyinara ntsi, wɔ dɛ eyɛ akyekyewerɛ ma hɔn no.
55. Wo nkyerɛbaa, Sodom na ne mbabaa bɛsan aba hɔn asetsena dadaw no mu, na Samaria na ne mbabaa aba hɔn asetsena dadaw no mu, na ɔwo na wo mbabaa bɛsan aba hom asetsena dadaw no mu.
56. Na wo nkontompɔ da no mu no, ammfa w'ano ammbɔ w'akyerɛbaa Sodom ne dzin;
57. ansaana woyi w'emumuyɛ edzi no, dɛ ber a Siria mbabaa, na hɔn a woetwa no ho ehyia nyina, Filistiafo mbabaa a woyii wo ehi bɔɔ wɔ aprɔw no, wɔsopaa wo no.
58. Ɔwo asoa wo ndwamandze na w'ekyiwadze no, EWURADZE na ɔse.
59. Na mbrɛ EWURADZE Nyankopɔn se nye iyi: Menye wo bedzi no dɛ mbrɛ ayɛ no ara, ɔwo a ebu ntam no tootooba, edze ato ahyɛmu no.
60. Naaso emi dze, mebɛkaa m'ahyɛmu a menye wo dzii wɔ wo mbofraber nda no mu no, na mebɛma daa ahyɛmudzi etsim hɔ ama wo.
61. Ɔno na ebɛkaa w'akwan no, na w'enyi ato, ber a ebɛgye wo nkyerɛbaa, wo nkyerɛbaa mpanyin na nkakraba no: na medze hɔn ayɛ mbabaa ama wo, na ɔnnam w'ahyɛmudzi no do.
62. Na mebɛma menye wo ahyɛmudzi no egyina; na ibohu dɛ emi nye EWURADZE:
63. ama aakaa, na w'enyim eegu ase, na eemmbue w'ano da biara bio, wɔ w'enyito ntsi; ber a medze dza ayɛ nyinara efir wo no, EWURADZE Nyankopɔn na ɔse.

## Tsir 17

1. Na EWURADZE n'asɛm baa mo hɔ, dɛ,
EZK.17.2, Onyimpa ba, ma abrɔme bi, na bu bɛ bi kyerɛ Israelmba;
3. na se dɛ, Mbrɛ EWURADZE Nyankopɔn se nye iyi: Ɔkɔr kɛse bi, ne ntsaban akɛse akɛse, ne ntsaban ano nsorɔnsorɔmm, ntɛkyerɛ ntokowa ntokowa ayɛ no ho ma, baa Lebanon. Ɔbɛgyee nkyindur ndua etsifi,
EZK.17.4, ɔpempaan no nkɔn mu mfefɛwee afor no, na ɔdze kɔr eguadzi asaase bi do; ɔdze kesii eguadzifo kurow bi mu.
5. Ɔfaa asaase no do aba no so bi, na ɔdze kɛtsɛɛw asaaseber mu; ɔdze sii esu pii ho; ɔtsɛɛw no dɛ esukɔndo dua.
6. Na onyinii, na ɔbɛyɛɛ wenyindua tantam, na mbom tsiatsiaba a n'abaw tsentsen kɔ no do, na no ndwow wɔ n'ase: nna ɔbɛyɛɛ wenyindua, na ɔtotoo abaw, na ofifiir ahaban.
7. Ɔkɔr kɛse bi so wɔ hɔ a ne ntsaban akɛse akɛse na ne ntɛkyerɛ pii: na, hwɛ, wenyindua yi fi n'akɔfi do konkoom no ndwow kɔr no do, na ɔtotoo n'abaw kɔr no do, ama oeegugu do.
8. Wɔtsɛɛw no asaase pa do wɔ esu pii nkyɛn, ama ɔaatoto abaw, na ɔaasow nduadzewa, na ɔaayɛ wenyindua fɛɛfɛw.
9. Ka dɛ, Mbrɛ EWURADZE Nyankopɔn se nye iyi: Aso obowie yie? Aso onnkotutu no ndwow, na oetwitwa no nduadzewa, ama ɔaakyenkyen; ama n'ahaban momon a ɔfefɛw nyina aakyenkyen; dɛ ɔnndze ahoɔdzen kɛse anaa nyimpa pii a wɔdze botutu no efi no ndwow ase.
10. Nyew, hwɛ, woenya atsɛw yi, aso obowie yie? Aso boka mframa ka no a, ɔnnkɛkyenkyen koraa? Ɔbɛkyenkyen wɔ akɔfi a ofifiir wɔ do no do.
11. Nkyii so EWURADZE n'asɛm baa mo hɔ, dɛ,
EZK.17.12, Afei ka kyerɛ etuatsew fi no dɛ, Aso hom nnyim dza ndzɛmba yinom kyerɛ? Ka kyerɛ hɔn dɛ, Hwɛ, Babilɔnhen baa Jerusalɛm, na ɔbɛfaa no mu hen, na no mu mbapɔmba, na ɔdze hɔn baa ne nkyɛn wɔ Babilɔn;
13. na ɔfaa adehye no bi, na ɔnye no dzii ahyɛmu; ɔmaa odzii nsew so, na ɔfaa asaase no do akatakyi no kɔree:
14. ma ahendzi no aabrɛ adze, na ɔaamma noho do, na mbom dɛ obedzi n'ahyɛmu no do na oeegyina.
15. Na ɔtseew no do etua tutuu ahembɔfo ma wɔkɔr Egypt, ama wɔaama no mpɔnkɔ na nyimpa pii. Aso obowie yie? Aso nyia ɔyɛ ndzɛmba yinom obefi nsa? Aso ɔbɔto ahyɛmu no, naaso oefi nsa?
16. Dɛ metse ase yi, EWURADZE Nyankopɔn na ɔse, ampaara beebi mbrɛ ɔhen a ɔdze no dzii hen a obuu ne ntam enyimtsia, na ɔtoo n'ahyɛmu no ɔtse no, ne nkyɛn hɔ ara wɔ Babilɔn na obowu.
17. Eso Farao nye no dɔm akatakyi na n'asafo akɛse rinndzi mma no wɔ ɔsa no mu, ber a wɔbɔtotow mpampi na woesisi aban, dɛ wotwitwa nyimpa pii egu.
18. Osiandɛ oebu ntam no enyimtsia dɛ ɔatoto ahyɛmudzi no ano; na hwɛ, ɔdze ne nsa ama, naaso na ɔayɛ ndzɛmba yinom nyina, onnkefi nsa.
19. Dɛm ntsi mbrɛ EWURADZE Nyankopɔn se nye iyi: Dɛ metse ase yi, ampaara me ntam no a oebu no enyimtsia, na m'ahyɛdze no a ɔatoto ano no, medze mubobua noara n'etsifi.
20. Na medze mo boa mebɛtserɛw no do, na wɔapa no wɔ m'efir mu, na medze no aba Babilɔn, na menye no eyi atsɛn wɔ hɔ wɔ ne mbrato a ɔato etsia me no.
21. Na n'eguamfo nyinara a wɔwɔ n'asafo asafo mu nyinara bɔtotɔ wɔ afona ano, na hɔn a wɔbɛka no wɔbɔbɔ hɔn apetse mframa nyina mu, na hom bohu dɛ emi EWURADZE mara na maka.
22. Mbrɛ EWURADZE Nyankopɔn se nye iyi: Mebɛfa nkyindur ndua a ɔkrɔn no nkɔn mu bi so, na medze atsɛw; mebɛpan no nkɔn mu afɔr mfefɛwee fɛɛfɛw no bi, na mara medze akɛtsɛw wɔ bepɔw a ɔwar na ɔkrɔn no no do.
23. Israel sorɔnsorɔmbea bepɔw no do na mebɛtsɛw no: ama ɔaatoto abaw, na ɔasow nduaba, na ɔayɛ nkyindur ndua fɛɛfɛw. N'ase na nnoma nyina na ntɛkyerɛmbowa nyina bɛgyegye; no ndubaa no nwinwin mu na wɔbɛgyegye.
24. Na haban mu ndua nyina bohu dɛ emi nye EWURADZE. Mebrɛ dua tsentsen adze, na mema dua a ɔwɔ famu no krɔn, na mema dua momon kyenkyen, na mema dua wui yɛ prɔmprɔm: emi mara EWURADZE na mase na mebɛyɛ so.

## Tsir 18

1. EWURADZE n'asɛm baa mo hɔ bio, dɛ,
EZK.18.2, Hom fa no dɛn, na hom bu bɛ yi wɔ Israel asaase ho, dɛ, Egyanom edzi wenyinamba yerɛyerɛw ma mba hɔn se afemfem?
3. Metse ase yi, EWURADZE Nyankopɔn na ɔse, hom rinnya ho kwan bio ebu bɛ yi wɔ Israel.
4. Hwɛ, akra nyinara yɛ medze; dɛ mbrɛ egya ne kra yɛ medze no, mbrɛ ɔba so ne kra tse ara nye no: ɔkra a ɔyɛ bɔn no, ɔnoara na obowu.
5. Na sɛ nyimpa tsen na ɔyɛ dza ɔfa mbra mu na ɔtsen,
EZK.18.6, na onndzidzii wɔ mbepɔw no do, eso ɔmmaa n'enyiwa do nnhwɛɛ Israelmba hɔn abosom no, eso onnguu ne nyɛnko ho fi, eso ɔnnkɔr ɔbaa a ɔayɛ bra ho;
7. eso ɔmmfoom obiara, na mbom ɔdze kafonyi n'ahobadze asan ama no, ɔmmfaa apempensi mmfoom obiara n'adze, ɔdze n'edziban ama nyia ɔkɔm dze no, na ɔdze n'atar ama nyia odzi adagyaw;
8. nyia ɔmmbɔɔ bosa nnsii akaperɛ, eso ɔnngyee nsiho, ɔatwe ne nsa efi emumuyɛ ho, oebu nyimpa na nyimpa ntamu atsɛn nokwar,
EZK.18.9, ɔanantsew m'ahyɛmudzi do, na oedzi m'atsɛmbudze do, dɛ oedzi nokwar a; ɔno na ɔtsen, nkwa ara na obenya, EWURADZE Nyankopɔn na ɔse.
10. Sɛ ɔwo babanyin a ɔyɛ odwotwafo, bɔgyakagufo, na ɔyɛ ndzɛmba yinom mu kor biara
11. na onndzi ndwuma no no mu biara, mbom oedzidzi wɔ mbepɔw no do mpo, na oegu ne nyɛnko ne yer ho fi,
EZK.18.12, ɔafom ɔbɔbɔfo na ohianyi, ɔdze apempensi afa obi n'adze, ɔmmfaa ahobadze nnsanee mmae, na ɔama n'enyiwa do ahwɛ abosom, ɔyɛ ekyiwadze,
EZK.18.13, ɔabɔ bosa esi akaperɛ, na ɔagye nsiho a: aso obenya nkwa? Onnkenya nkwa. Ɔayɛ ekyiwadze yinom nyinara: owu ara na obowu; no bɔgyaa bogu n'etsifi.
14. Afei, hwɛ, sɛ ɔwo babanyin a ohu n'egya no bɔn a ɔayɛ nyinara na osuro, na ɔnnyɛ ne saso,
EZK.18.15, onndzidzi wɔ mbepɔw no do, eso ɔmma n'enyiwa do nnhwɛ Israel fie abosom, onngu ne nyɛnko ne yer ho fi,
EZK.18.16, eso ɔmmfom obiara, ɔnngye biribiara nsi ahoba, eso ɔmmfa apempensi mmfa obi n'adze, mbom ɔdze n'edziban ama nyia ɔkɔm dze no, na ɔdze atar ahyɛ nyia odzi adagyaw,
EZK.18.17, ɔatwe ne nsa efi ɔbɔbɔfo ho, onnsi akaperɛ, na ɔnngye nsiho, ɔayɛ m'atsɛmbudze, ɔanantsew m'ahyɛdze do a; orunnwu wɔ n'egya n'emumuyɛ ntsi, nkwa ara na obenya.
18. Na n'egya dze, susuampaara dɛ ɔayɛ emim, ɔdze apempensi afa no nua afo, na ɔayɛ dza onnye wɔ ɔman no no mu no, hwɛ, obowu wɔ n'emumuyɛ mu.
19. Naaso hom se dɛ, Ɔyɛ dɛn ntsi na ɔba nnsoa n'egya n'emumuyɛ? Sɛ ɔba ayɛ dza ɔfa mbra mu na ɔtsen, na oedzi m'ahyɛdze nyinara do, na ɔayɛ a, nkwa ara na obenya.
20. Ɔkra a ɔyɛ bɔn no, ɔno na obowu: ɔba ronnsoa egya n'emumuyɛ; eso egya ronnsoa ɔba n'emumuyɛ; ɔtseneneenyi ne ndzeyɛtsenenee bɛtsena no do, na omumuyɛnyi n'emumuyɛ atsena no do.
21. Sɛ omumuyɛnyi san fi ne ndzebɔn a ɔayɛ nyinara ho, na odzi m'ahyɛdze nyinara do, na ɔyɛ dza ɔfa mbra mu na ɔtsen a, nkwa ara na obenya, orunnwu.
22. Na mbrato a ɔato no mu biara wɔrennkaa nntsia no: ne ndzeyɛtsenenee a ɔayɛ no no mu na ɔbɛtsena ase.
23. Aso mowɔ enyigye bi wɔ omumuyɛnyi no wu ho? EWURADZE Nyankopɔn na ɔse: na nnyɛ dɛ mbom ɔbɛdan efi no kwan mu, na oenya nkwa?
24. Na sɛ tseneneenyi san fi ne ndzeyɛtsenenee ho, na ɔyɛ emumuyɛ, na ɔyɛ ekyiwadze a omumuyɛnyi yɛ no bi a, aso ɔbɛtsena ase? N'atseneneedze a ɔayɛ no, wɔrennkaa no mu biara: na mbrato a ɔato no mu, na no bɔn a ɔayɛ no mu, ɔnoara mu na obowu.
25. Naaso hom se dɛ, EWURADZE n'amambu nnsaa. Israelmba e, hom ntsie: Aso m'amambu nnsaa? Ana nnyɛ homara hom amambu na ɔnnsaa?
26. Sɛ tseneneenyi dan fi ne ndzeyɛtsenenee ho, na ɔyɛ emumuyɛ na owu wɔ mu a; n'emumuyɛ a ɔayɛ no mu na obowu.
27. Bio so, sɛ omumuyɛnyi dan fi n'emumuyɛ a ɔayɛ no ho, na ɔyɛ dza ɔfa mbra mu na ɔtsen a, ɔbɛgye ne kra nkwa.
28. Osiandɛ ɔdwendwen ho, na ɔdan fi ne mbrato a ɔato nyinara ho no, nkwa ara na obenya, orunnwu.
29. Naaso Israel fie se dɛ, EWURADZE n'amambu nnsaa. Ao Israelfo, aso m'amambu nnsaa? Aso nnyɛ homara hom amambu na ɔnnsaa?
30. Dɛm ntsi, Israel fie, mubobu hom atsɛn, obiara dɛ mbrɛ n'akwan tse, EWURADZE Nyankopɔn na ɔse. Hom nsan, hom nsan mfi hom mbrato nyinara ho; annyɛ dɛm a emumuyɛ bɛma hom asɛɛ.
31. Hom ntow hom mbratodze a hom dze ato mbra no nyina mfi hom ho ngu; na hom nya akoma fofor na sunsum fofor mma homho: na ɔyɛ dɛn ntsi na hom bowu, Israel fie?
32. Na minnyi nyia owu no wu ho enyigye, EWURADZE Nyankopɔn na ɔse: dɛm ntsi hom nsakyer, na hom nnya nkwa.

## Tsir 19

1. Na ɔwo dze, ma sukwadwom do wɔ Israel mbapɔmba ho,
EZK.19.2, na se dɛ, Mbrɛ wo na si yɛ gyataber: wɔ ngyatanyin ntamu a! Ɔnyɛn ne mba wɔ ngyatafɔr mu.
3. Na ɔnyɛɛn ne mba no mu kor; ɔbɛyɛɛ gyatafɔr: na osuasuaa ahayɛ, na ɔmemeen nyimpa.
4. Amanaman so tsee ne nka; wɔkyeer no wɔ hɔn amona mu: na wɔdze nkwaba twee no kɔr Egypt asaase do.
5. Afei ber a ohun dɛ ɔatweɔn atweɔn, na n'enyidado apa no, nna ɔfaa ne mba no mu baako so, na ɔyɛɛ no gyatafɔr.
6. Na ɔnantsenantseew ngyata mu, na ɔbɛyɛɛ gyatafɔr: na osuasuaa ahayɛ, ɔmemeen nyimpa.
7. Na ɔmaa hɔn ekunafo yɛ pii; na ɔbobɔɔ hɔn nkurow, na asaase no, nye dza ɔwɔ mu nyina ho boow hɔn, osian no pɔw ne dede ntsi.
8. Nna amanaman no fi amantɔw no mu kae kuae botwae yeer no mbea nyinara: na wɔdze hɔn boa tserɛɛw hɔn do; wɔkyeer no wɔ hɔn mona no mu.
9. Na wɔdze nkɔnsɔnkɔnsɔn too no na wɔdze no too buw mu, na wɔdze no kɛmaa Babilɔnhen; wɔdze no kɔtoo aban dzendzen mu, amma wɔaanntse ne ndze bio wɔ Israel mbepɔw do.
10. Nkyɛ wo na tse dɛ wenyindua, wɔ wo bɔgyaa no a wɔtsɛɛw no esu ho: no nsowee na n'abaw yeyɛɛ yie wɔ esu pii no ntsi.
11. Na onyaa mbaa dzendzen dze yɛɛ nhempoma maa hɔn a wodzi mpanyin, na hɔn tsentsen kɔree kodur nkorbata kusuww no mu, na wohun no no krɔn mu, ɔnye n'abaw no dodow mu.
12. Naaso wɔpaan no ebufuhyew mu, wɔtoow no kyeen famu, na boka mframa no kyenkyeen no no nsowee no poe: ne mbaa dzendzen no bubui na ɔkyenkyenee: gya no hyeew no.
13. Na afei wɔatsɛw no wɔ sar do, wɔ asaase kɛsɛɛ a nsu nnyi do no do.
14. Na gya efi n'abaw no mu, ɔahyew n'abaw na no nsowee, ma abaa a ɔyɛ dzen a wɔdze yɛ ahempoma a wɔdze dzi panyin nnyi no mu hɔ bio. Osukwadwom nye yi, na abɛyɛ osukwadwom.

## Tsir 20

1. Na ɔbaa dɛ afe a otsia esuon no mu, bosoom a otsia enum no, bosoom no ne dadu no, na Israel mpanyimfo no mu bi baa dɛ wɔreba EWURADZE hɔ ebisa, na wɔbɛtsenatsenaa m'enyim.
2. Na EWURADZE n'asɛm baa mo hɔ, dɛ,
EZK.20.3, Onyimpa ba, kasa kyerɛ Israel mpanyimfo, na se hɔn dɛ, Mbrɛ EWURADZE Nyankopɔn se nye iyi: Aso hom aba mo hɔ ebisa? Metse ase yi, EWURADZE Nyankopɔn na ɔse hom remmba mo hɔ ebisa ara da.
4. Onyimpa ba, aso ibobu hɔn atsɛn, aso ibobu hɔn atsɛn? Ma wonhu hɔn egyanom hɔn atantandze;
5. na se hɔn dɛ, Mbrɛ EWURADZE Nyankopɔn se nye iyi: Da a mesaan mu miyii Israel, na memaa me nsa do kyerɛɛ Jakob fi asefo no, na memaa wohun me wɔ Egypt asaase do no, ber a memaa me nsa do kyerɛɛ hɔn, dɛ, Emi nye EWURADZE hom Nyankopɔn no;
6. da no na memaa me nsa do kyerɛɛ hɔn dɛ medze hɔn rifir edzi efi Egypt asaase do makɔ asaase bi a makɛsera mahwɛ mama hɔn a numfonsu na ewo pem do a ɔyɛ asaase nyina enyimnyam no no do:
7. na mesee hɔn dɛ, Hom mu nyimpa biara ntotow n'enyiwa mu atantandze no ngugu, na mma hom mmfa Egypt abosom no nngu homho fi; emi nye EWURADZE hom Nyankopɔn.
8. Na hɔn dze, wɔtseew mo do etua na wɔammpɛ dɛ wotsie emi; hɔn mu nyimpa biara anntow n'enyiwa mu atantandze no enngu, eso wɔammpow Egypt abosom no: nna mesee dɛ mubohue m'ebufuhyew megu hɔn do, medze mewie m'ebufuw wɔ hɔn do wɔ Egypt asaase mu.
9. Na me dzin ntsi meyɛe mma no ho eenngu fi wɔ amanaman a wɔtse hɔn mu no hɔn enyiwa mu, hɔn a memaa wohun me wɔ hɔn enyiwa mu, dɛ miyii hɔn fii Egypt asaase do no.
10. Dɛm ntsi memaa wofii Egypt asaase do, na medze hɔn mebaa sar no do.
11. Na medze m'ahyɛdze memaa hɔn, na mekyerɛɛ hɔn m'atsɛmbudze a sɛ dasanyi yɛ a, ɔbɛtsena ase wɔ mu no.
12. Nkyii so medze m'ahomgyenda so memaa hɔn, ma aayɛ asɛnkyerɛdze ada menye hɔn ntamu, ama woeehu dɛ emi nye EWURADZE a metsew hɔn ho no.
13. Na mbom Israel fifo tseew mo do etua wɔ sar no do: wɔannantsew m'ahyɛdze do, na wɔpoow m'atsɛmbudze a, sɛ ɔdasanyi yɛ a ɔbɛtsena ase wɔ mu no; na woguu m'ahomgyenda no ho fi kɛsenara: nna mesee dɛ mubohue m'ebufuhyew megu hɔn do wɔ sar no do, medze mahyew hɔn.
14. Na me dzin ntsi meyɛe amma no ho eenngu fi wɔ amanaman a hɔn enyi tuae ma medze hɔn fiir edzi no hɔn enyiwa mu.
15. Bio so memaa me nsa do wɔ hɔn do wɔ sar no do, dɛ meremmfa hɔn mmba asaase a ɔpem numfonsu na ewo a ɔyɛ asaase nyina enyimnyam a medze memaa hɔn no no do;
16. osiandɛ wɔpoow m'atsɛmbudze, na wɔannantsew m'ahyɛdze mu, na woegu m'ahomgyenda ho fi: osiandɛ hɔn akoma dzii hɔn abosom ekyir.
17. Naaso muhun hɔn mbɔbɔr ma mannsɛɛ hɔn, eso mennkum hɔn ase koraa wɔ sar no do.
18. Na mekaa kyerɛɛ hɔn mba wɔ sar no do, dɛ, Mma hom nnantsew hom egyanom ahyɛdze no mu, eso mma hom nndzi hɔn atsɛmbudze no do, eso mma hom mmfa hɔn abosom nngu homho fi:
19. emi nye EWURADZE hom Nyankopɔn; hom nnantsew m'ahyɛdze do, na hom ndzi m'atsɛmbudze do, na hom nyɛ:
20. na hom nyɛ m'ahomgyenda no krɔnkrɔn na wɔbɛyɛ menye hom ntamu asɛnkyerɛdze, ama hom eehu dɛ emi nye EWURADZE hom Nyankopɔn.
21. Na mba no so tseew mo do etua; wɔannantsew m'ahyɛdze mu, eso woenndzi m'atsɛmbudze no do annyɛ, dza sɛ dasanyi yɛ a, ɔbɛtsena ase wɔ mu no; woguu m'ahomgyenda no ho fi: nna mesee dɛ mubohue m'ebufuhyew megu hɔn do, medze mewie m'ebufuw wɔ hɔn do wɔ sar no no do.
22. Naaso misiankaa me nsa, na me dzin ntsi meyɛe ma no ho enngu fi wɔ amanaman a medze hɔn fiir edzi wɔ hɔn enyim no enyim.
23. Nkyii so memaa me nsa do kyerɛɛ hɔn wɔ sar no do, dɛ mobɔbɔ hɔn ahotse amanaman no mu, na mabɔ hɔn apetse nkurow nkurow do;
24. osiandɛ wɔannyɛ m'atsɛmbudze, mbom wɔpoow m'ahyɛdze, na woguu m'ahomgyenda ho fi na hɔn enyi dzii hɔn egyanom abosom no ekyir.
25. Nkyii so bio mehyɛɛ hɔn ahyɛdze a onnye, na atsɛmbudze a wɔrenntsena ase wɔ mu;
26. na muguu hɔn ho fi wɔ hɔnankasa hɔn ayɛyɛdze no mu, wɔ dɛ wɔmaa dza obue wotoa ano nyina oduaa gya mu, ama maasɛɛ hɔnara ma woeehu dɛ emi nye EWURADZE.
27. Dɛm ntsi, onyimpa ba, kasa kyerɛ Israel fifo na se dɛ, Mbrɛ EWURADZE Nyankopɔn se nye iyi: Iyi mu so na hom egyanom akasa mo ho kasa bɔn dɛ wɔato mbra etsia me no.
28. Na minyae medze hɔn mebaa asaase a memaa me nsa do dɛ medze mebɛma hɔn no no do no, nna hɔn enyi bɔ koko a ɔkrɔn biara, na dɔtɔ wusuww biara do a, nna wɔabɔ hɔ okum afɔr, na hɔ na wɔdze hɔn ehiyi afɔrbɔdze no bae, hɔ ara so na woyii hɔn hua huanhuam, na wɔbɔɔ hɔn ɔnom afɔr wɔ hɔ.
29. Nna mesee hɔn dɛ, Bea sorɔnsorɔm a hom kɔ hɔ yi, ase nye dɛn? Dɛm ntsi na wɔtoo no dzin Bama araa dze bodu ndɛ da yi.
30. Dɛm ntsi se Israel fie dɛ, Mbrɛ EWURADZE Nyankopɔn se nye iyi: aso hom egyanom akwan do na hom gu homho fi, na hɔn atantandze ekyir na hom dzi dze gor ndwamangor yi?
31. Sɛ hom dze hom ayɛyɛdze ba, na hom dze hom mba bɔ ɔhyew afɔr a, hom dze hom abosom nyinara gu homho fi dze bodu ndɛ da yi. Ao Israel fie, aso hom bɛba mo hɔ ebisa? Metse ase yi, EWURADZE Nyankopɔn na ɔse, hom remmba mo hɔ ebisa.
32. Dza ɔba hom adwen mu no ɔrennyɛ hɔ koraa; wɔ dɛ hom ka dɛ, Yɛbɛyɛ dɛ amanaman no, dɛ nkurow nkurow do ebusua ebusua no na yɛasom dua na ɔbo.
33. Metse ase yi, EWURADZE Nyankopɔn na ɔse, ampaara medze nsa a ɔyɛ dzen, na basa a wɔatsen mu, na ebufuhyew a woehue egu mibedzi hom do hen:
34. na mibeyi hom efi aman mu, na maboaboa hom ano efi nkurow nkurow a mabɔ hom apetse hɔ no mu, medze nsa a ɔyɛ dzen, na basa a wɔatsen mu, na ebufuhyew a woehue egu;
35. na medze hom bɛba aman no hɔn sar no do, na mubobu hom atsɛn wɔ hɔ enyim tua enyim.
36. Dɛ mbrɛ menye hom egyanom dzii wɔ Egypt asaase sar do no, dɛmara so na menye hom beyi atsɛn, EWURADZE Nyankopɔn na ɔse.
37. Na mebɛma hom edua abaa no ase, na medze hom aba ahyɛmu no ne nkyekyeree no mu;
38. na mibeyiyi hom mu etuatsewfo, na hɔn a wɔto mbra tsia me no; medze hɔn befi asaase a wɔakɛyɛ hɔ no amamforafo no aba, naaso wɔrennhɛn Israel asaase do: na hom bohu dɛ emi nye EWURADZE.
39. Na Israel fie, hom dze, mbrɛ EWURADZE Nyankopɔn se nye iyi: Hom nkɔ, obiara nkɔsom n'abosom ɛ, na n'ekyir no so sɛ hom enntsie me a: na me dzin krɔnkrɔn no dze hom rennda ho mmfa hom ayɛyɛdze na hom abosom nngu ho fi bio.
40. Na me bepɔw krɔnkrɔn, Israel bepɔw a ɔkrɔn no no do, EWURADZE Nyankopɔn na ɔse, hɔ na Israel fie nyina, hɔn nyina, wɔbɔsom me wɔ asaase no do: hɔ na wɔbɔsɔ m'enyi, na hɔ na mibebisa hom afɔrbɔdze, na hom ayɛyɛdze mu nduadzewakan no, ɔnye akrɔnkrɔndze nyina.
41. Hom bɔsɔ m'enyi dɛ hua huanhuam, ber a mibeyi hom efi aman no mu, na maboaboa hom ano mefi nkurow nkurow a wɔabɔ hom apetse do no do; na mo ho bɛtsew wɔ hom mu wɔ amanaman no enyim.
42. Na hom bohu dɛ emi nye EWURADZE, ber a medze hom bɛba Israel asaase do, kurow a memaa me nsa do dɛ medze bɛma hom egyanom no do.
43. Na hɔ na hom bɛkaakaa hom abrabɔ, na hom nyɛe nyina a hom dze egu homho fi no; na hom ho bɛyɛ hom nkɔw wɔ hom enyi do wɔ hom mbusu a hom abɔ no nyina ntsi.
44. Na hom bohu dɛ emi nye EWURADZE, ber a osian me dzin ntsi ma menye hom edzi, na nnyɛ dɛ osian hom akwan bɔn no, na hom ndzeyɛɛ a aprɔw no ntsi, Israel fifo, EWURADZE Nyankopɔn na ɔse.
45. Na EWURADZE n'asɛm baa mo hɔ, dɛ,
EZK.20.46, Onyimpa ba, fa w'enyi si pomu afamu, na ma w'asɛm nsosɔw pomu afamu, na hyɛ pomu afamu haban no no kwaa no do nkɔm;
47. na se pomu afamu kwaa no dɛ, Tsie EWURADZE n'asɛm; Mbrɛ EWURADZE Nyankopɔn se nye iyi: Hwɛ, mobɔsɔ gya wɔ wo mu, na ɔbɛhyew wo mu dua momon biara, na dua wui biara: gyaframee a ɔdzɛɛw framfram no orunndum, na ɔbɛhyew enyim nyina fi pomu afamu akɛpem kwaamu afamu.
48. Na adasa nyina bohu dɛ emi EWURADZE na masɔ; orunndum.
49. Nna mesee dɛ, Ao EWURADZE Nyankopɔn! Wɔka wɔ mo ho dɛ, Ana nnyɛ mbɛ ara na obubu a?

## Tsir 21

1. Na EWURADZE n'asɛm baa mo hɔ, dɛ,
EZK.21.2, Onyimpa ba, fa w'enyim si Jerusalɛm do na ma w'asɛm nsosɔw ngu krɔnkrɔnbea no do, na hyɛ nkɔm tsia Israel asaase;
3. na se Israel asaase dɛ, Mbrɛ EWURADZE se nye yi: Hwɛ, menye wo enya, na mobɔtwe m'afona efi no bɔha no mu, na metwa atseneneefo na emumuyɛfo efi wo mu.
4. Ɔnam dɛ mubotwa atseneneefo na emumuyɛfo nyina efi wo mu ntsi na mobɔtwe m'afona efi no bɔha mu no, wɔ adasa nyina do ofi pomu afamu kesi kwaamu afamu;
5. na adasa nyina bohu dɛ emi EWURADZE na matwe m'afona efi no bɔha mu; ɔrennsan nnkɔ mu bio.
6. Dɛm ntsi onyimpa ba, si nkrum; fa akoma a ebubu na awerɛhow si nkrum yaayaw wɔ hɔn enyim.
7. Na ɔbɛba dɛ, sɛ wɔse wo dɛ, Ɔyɛ dɛn ntsi na irisi nkrum a? Ɔno se dɛ, Akwansosɛm no ntsi a, osiandɛ ɔreba; na akoma biara bɛnan, na nsa nyina agogow, na sunsum biara atɔ bitsi, na anankoroma nyina ayeyɛ mberɛw dɛ nsu: hwɛ ɔreba, na wɔbɛyɛ, EWURADZE Nyankopɔn na ɔse.
8. Na EWURADZE n'asɛm baa mo hɔ, dɛ,
EZK.21.9, Onyimpa ba, hyɛ nkɔm, na se dɛ, Mbrɛ EWURADZE se nye yi: Ka dɛ, Afona o, afona o, wɔasew ano, na wɔapɔw ho:
10. wɔasew ano ama oeekuku; wɔapɔw ho ma ɔaayɛ dɛ enyinam: Yebesi dɛn ama hɛn ho asɛpɛw hɛn? Ebu abaa no enyimtsia, na enyidzi nyina.
11. Wɔdze afona ama dɛ wɔmpɔw ho, ama wɔdze nsa eesuo mu; afona no, wɔasew ano, nyew, wɔapɔw ho, ama wɔdze aahyɛ okufo nsamu.
12. Onyimpa ba, Keka mu na bɔ mbubuw: na ɔreba me man na Israel mbapɔmba nyinara do: woeyi hɔn nye me man ama afona: Ao, fa wo nsa hwe wo bo do ae!
13. Na hwɛ; na sɛ abaa no a obu enyimtsia no mpo nnyi hɔ bio so ɛ? EWURADZE Nyankopɔn na ɔse.
14. Dɛm ntsi ɔwo, onyimpa ba, hyɛ nkɔm, na bɔ wo nsamu; na ma afona no mbra mprɛnu, mprɛnsa, afona a wɔdze dzi ewu a. Afona a odzi ewu kɛse a etwa hom ho nyina ehyia.
15. Dɛm ntsi hɔn akoma etutu na hɔn a wofintsiw adɔɔ so. Medze afona no n'ano esisi hɔn mbobokɛse nyina ano, Aa! Wɔayɛ no dɛ enyinam; wɔasew ano dze ruboku.
16. Twa kɔ enyimfa; gyina mpasuar do, kɔ bankum; mbrɛ w'enyi besi biara.
17. Mo so mobɔbɔ me nsamu na mama m'ebufuhyew adwe: emi EWURADZE na maka.
18. EWURADZE n'asɛm baa mo hɔ bio, dɛ,
EZK.21.19, Eso onyimpa ba, kyerɛ akwan ebien ma Babilɔnhen no n'afona ndua do mbra; ebien no nyina befir asaase kor do edzi: na sensan bea bi, sensan no wɔ kwan a wɔdze kɔ kurow no mu no ne tsir do.
20. Kyerɛ kwan a afona no nam do bɛba Ammonmba Rabaa, na Juda a ɔwɔ Jerusalɛm a wɔagye ho ban no mu.
21. Na Babilɔnhen gyinaa nkwanta do, akwan ebien etsifi, dɛ ɔrehyɛ mbusunkɔm: ɔwosowosoow egyen menaba no, ɔkɔr ebusua honyi hɔ ebisa, ɔhwɛɛ mberɛbo mu.
22. Jerusalɛm ho mbusu nkɔnhyɛ dze ne nsa nyimfa mu, dɛ wɔmfa afasubu ndadzefir nsisi, dɛ wombue ano wɔ oku mu, dɛ wɔmfa esebɔ mma ndze do, dɛ wɔmfa afasubu ndadzefir a wobesisi mbobokɛse no nsisi, dɛ wɔnhohɔr apempe nsisi, na wɔntotow aban.
23. Na ɔbɛyɛ dɛ mbusu nkɔnhyɛ gyangyan wɔ hɔn enyi do, ama hɔn a wɔaka ntam egu hɔn do no: na ɔnodze, ɔma wɔkaa hɔn emumuyɛ ama wɔaakyer hɔn.
24. Dɛm ntsi mbrɛ EWURADZE Nyankopɔn se nye iyi: Osiandɛ hom ayɛ ma wɔakaa hom emumuyɛ, wɔ dɛ hom mbrato ada edzi, na hom bɔn yi noho wɔ hom nyɛe nyinara mu ntsi; osiandɛ hom aba nkaa mu ntsi, wɔdze nsa bɛkyer hom.
25. Na ɔwo, omumuyɛnyi otsiɔdzennyi Israelhen ɔwo a wo da edu, ewiei no no mbusu ber no a;
26. mbrɛ EWURADZE Nyankopɔn se nye iyi: Hom nyi akyekyertsir no, na hom mpɔr ahembɔtsir no: ndzɛmba nnkɛyɛ dɛm daa. Ma dza ɔbrɛ adze no do, na brɛ dza ɔkrɔn no adze.
27. Mubobutuw, mubobutuw, Nyew, mubobutuw no! (Dɛm bi so nnsii da, ) ekodu dɛ nyia ɔyɛ nedze no bɛba; na medze ama no.
28. Na ɔwo, onyimpa ba, hyɛ nkɔm, na se dɛ, Mbrɛ EWURADZE Nyankopɔn ka wɔ Ammonmba, na hɔn ahorohoraa no ho nye yi; na se dɛ, Afona, wɔatwe afona, wɔapɔw ho dze ruboku, dɛ ondzi nam, ma ɔaayɛ dɛ enyinam:
29. ber a wohu egyangyandze ma wo, ber a wɔhyɛ mbusu nkɔntor ma wo, dɛ wɔdze wo bɔto emumuyɛfo etsiɔdzenfo a hɔn da edu wɔ ewiei asotweber mu no hɔn kɔn ho.
30. Ma ɔnsan nkɛhyɛ no bɔha mu! Beebi mbrɛ wɔbɔɔ wo no, asaase a wɔwoo wo wɔ do no, na mubobu wo atsɛn.
31. Na mubohue m'ebufuhyew egu wo do; medze m'ebufuw ne gya no mubohuw egu wo do: na mibeyi wo ahyɛ mbarimba etsirmɔdzenfo a wɔawea adzesɛɛ ho hɔn nsa.
32. Ebɛyɛ nyena ama gya no; wo bɔgyaa bogu asaase no finimfin; wɔrennkaa wo bio: na emi EWURADZE na maka.

## Tsir 22

1. EWURADZE n'asɛm baa mo hɔ bio dɛ,
EZK.22.2, Na ɔwo, onyimpa ba, aso ibobu atsɛn, aso ibobu bɔgyakafo kurow no atsɛn? Nna ma onhu n'ekyiwadze no nyinara.
3. Na se dɛ, Mbrɛ EWURADZE Nyankopɔn se nye iyi: Kurow a ɔka bɔgya gu wɔ ne finimfin ama ne ber edu, na ɔyɛ abosom tsia noho dze gu noho fi!
4. Wo bɔgyaa a aka egu no mu na idzi fɔ, na w'abosom a ayɛ no mu na edze egu woho fi; na ama wo nda no abɛn, na edu wo mfe no mpo ho: dɛm ntsi na mayɛ wo enyimguasedze ama amanaman, na atwetwesidze ama nkurow nkurow nyina.
5. Hɔn a wɔbɛn na hɔn a wɔnye wo ntamu twe besi wo atwetwe, ɔwo a wo dzin asɛɛ na weɔɔweɔɔyɛ ahyɛ wo ma.
6. Hwɛ, Israel mbapɔmba no, obiara dɛ mbrɛ no tum tse, abɛka bɔgya egu wɔ hom mu.
7. Wo mu na wɔayeyaw egya na na; wo mu na woedzi ɔhɔho emim: wo mu na wɔafom egyankaba na okunafo., #Eks 20.12; Deut 5.16; Eks 22.21
8. Ɔwo ebu m'akrɔnkrɔndze enyimtsia, na egu m'ahomgyenda ho fi.
9. Nkorɔfo a wɔkasa sɛɛ obi dzin no aba hom mu abɛka bɔgya egu: na wo mu na woedzidzi mbepɔw do: wo finimfin na wɔayɛ ndwamandze.
10. Wo mu na wɔapanta hɔn egyanom adagyaw do: wo mu na wɔabrɛ nyia no ho ekum wɔ n'asabu mu no adze.
11. Na obi nye ne nyɛnko ne yer ayɛ atantandze; na obi so dze ndwamandze egu n'asew ho fi; na obi so abrɛ n'akyerɛbaa, n'egya ne babaa adze wɔ wo mu.
12. Wo mu na woedzidzi mboaba dɛ wɔbɛka bɔgya egu; ɔwo esi akaperɛ na agye nsiho, na edze nhyɛdo enya w'amanyimfo ho mfaso edzifodze mu, na wo werɛ efir emi, EWURADZE Nyankopɔn na ɔse., #Eks 23.8; Deut 16.19; Eks 22.25; Lev 25.36
13. Dɛm ntsi, hwɛ, maprapra me nsamu wɔ w'enyiber mfaso a edzi no ho, na wo bɔgyaa a aba mu no ho.
14. Aso w'akoma botum sɔw, anaadɛ aso wo nsamu bɛyɛ dzen, wɔ da a menye wo bedzi no? Emi EWURADZE na maka, na mebɛyɛ.
15. Na mobɔbɔ wo ahotse amanaman mu, na mabɔ wo apetse wɔ nkurow nkurow do; na mebɛhyew wo ho fi mefi wo ho.
16. Na wo ho bogu fi wɔ amanaman enyim; na ibohu dɛ emi nye EWURADZE.
17. Na EWURADZE n'asɛm baa mo hɔ, dɛ,
EZK.22.18, Onyimpa ba, Israel fi ayɛ dɛ dutu ama me: hɔn nyinara ayɛ boran na kyɛnse na dadze na sumbui, wɔ fononoo mu; wɔyɛ dwetɛfi.
19. Dɛm ntsi mbrɛ EWURADZE Nyankopɔn se nye iyi: Osiandɛ hom nyinara adan dutu ntsi no, dɛm ntsi, hwɛ, mobɔboa hom ano ehyia Jerusalɛm finimfin.
20. Dɛ mbrɛ wɔboaboa dwetɛ na boran na dadze na sumbui na kyɛnse ano kogu fononoo mu, dɛ wohutsa ho gya mu ma ɔnnan no; dɛmara so na mobɔboa hom ano wɔ m'ebufuw na m'ebufuhyew mu, na medze hom egugu hɔ, na manan hom.
21. Ampaara, mobɔboa hom ano, na mehutsa hom ho wɔ m'ebufuw gya mu, na hom anan wɔ ne finimfin.
22. Dɛ mbrɛ wɔnan dwetɛ wɔ fononoo mu no, dɛmara na wɔbɛnan hom wɔ mu; na hom bohu dɛ emi EWURADZE na mehue m'ebufuhyew megu hom do.
23. Na EWURADZE n'asɛm baa mo hɔ, dɛ,
EZK.22.24, Onyimpa ba, se no dɛ, Eyɛ asaase a wɔnntseew ho, eso nsu nntɔree nnguu do wɔ ebufuhyew da no mu.
25. No nkɔnhyɛfo tsirdo apam bi wɔ ne finimfin, dɛ gyata a ɔropɔw tsetsew n'afonam mu: wɔamemen akra; wɔfa egyapadze na ndzɛmba a wɔsom bo; wɔama n'ekunafo adɔɔ so wɔ no mu.
26. N'asɔfoe ayɛ me mbra yerɛyerɛw, na woegu m'akrɔnkrɔndze ho fi: wɔamma sorbi annda dza ɔyɛ krɔnkrɔn na dza ɔnnyɛ krɔnkrɔn ntamu, eso wɔamma adasa ennhu he a ɔda dza no ho tsew na dza no ho nntsew ntamu, na wɔdze hɔn enyiwa esuma efi m'ahomgyenda ho, na woegu mo ho fi wɔ hɔn mu.
27. Hɔn mu mbapɔmba wɔtse dɛ mpataku a wɔropɔw afonam; dɛ wɔbɛka bɔgya egu, na wɔasɛɛ akra, ama woeenya enyiber mfaso edzi.
28. Na no nkɔnhyɛfo dze kaadow etwuw ho ama hɔn, wohu egyangyandze, na wɔhyɛ mbusu nkɔntor kyerɛ hɔn, dɛ, Mbrɛ EWURADZE Nyankopɔn se nye iyi: naaso na EWURADZE nnkasae.
29. Ɔman no mu nkorɔfo woedzi emim, na wɔayɛ nwuradandze; nyew, wɔatseetsee bɔbɔnyi na hianyi, na woebu pɛrpɛr do ahaw hɔho.
30. Na mohwehwɛɛ hɔn mu nyimpa a ɔbɛgye ban no, anaadɛ obegyina tokur mu wɔ m'enyim ama asaase no, amma maannsɛɛ no: na meennhu bi.
31. Dɛm ntsi mehue m'ebufuhyew megu hɔn do; medze m'ebufuw ne gya mahyew hɔn: medze hɔnankasa hɔn abrabɔ ebua hɔn etsifi, EWURADZE Nyankopɔn na ɔse.

## Tsir 23

1. EWURADZE n'asɛm baa mo hɔ bio, dɛ,
EZK.23.2, Onyimpa ba, mbaa beenu, na kor bi mba wɔ hɔ:
3. na wɔgogoor ndwamangor wɔ Egypt; wɔgogoor ndwamangor wɔ hɔn mbofrabermu: hɔ na womiamiaa hɔn enumfo, na hɔ na wopirapiraa hɔn mbaabun mu mpokuwa.
4. Na hɔn edzin dze Ohola panyin no, na n'akyerɛbaa Oholiba: na wɔbɛyɛɛ medze, na wɔwoo mbabanyin na mbabaa. Na hɔn edzin no nye yi, Samaria nye Ohola, na Jerusalɛm nye Oholiba.
5. Na Ohola kɔgoor ndwamangor ber a ɔyɛ medze; na n'enyi hyeew n'adɔfo ho, n'amanyimfo Asiriafo no ho,
EZK.23.6, hɔn a wɔhyehyɛ bibir ntar, ambradofo na mpanyin, hɔn nyinara mberantsɛ a hɔn ho yɛ fɛw a, mpɔnkɔdofo a wɔtsetse mpɔnkɔ do.
7. Na ɔdze no ndwamanyɛ kɔr hɔn do, hɔn nyinara Asiriafo mu mbɛtseefo a: na hɔn mu biara a n'enyi hyeew no ho no, ɔdze hɔn abosom nyina guu no ho fi.
8. Eso onngyaa no ndwamanyɛ no ofitsi Egypt nda no mu; na ne nkataasiaber mu na wɔnye no dae, na wopiraa ne mbaabun mu mpokuwa: na wohuee hɔn ndwamanyɛ guu no do.
9. Dɛm ntsi miyii no hyɛɛ n'adɔfo nsa, Asiriafo a n'enyi hyeew hɔn ho no nsa.
10. Woyinom na woyii n'adagyaw too gua: wɔfaa ne mbabanyin na ne mbabaa, na ɔnoara wɔdze afona kum no: na ɔbɛyɛɛ fen wɔ mbaa mu; na wɔyɛɛ no n'atsɛmbudze.
11. Na n'akyerɛbaa Oholiba hun iyi, naaso ɔprɔwee wɔ n'enyihyew mu kɛse seen ɔno, na no ndwamanyɛ a ɔdɔɔ so seen n'akyerɛbaa no ndwamanyɛ no mu.
12. N'enyi hyeew Asiriafo ho, ambradofo na mpanyin, n'amanyimfo a woewuna ntar gɔsɔɔ, mpɔnkɔdofo a wɔtsetse mpɔnkɔ do, hɔn nyinara mberantsɛ a hɔn ho yɛ fɛw a.
13. Na muhun dɛ no ho egu fi; hɔn beenu no faa kwan kor do.
14. Na ɔmaa no ndwamanyɛ dɔɔ so; na ohun mbarimba a wɔasensan hɔn mfonyi wɔ fasu ho, Kaldeafo ehonyi a wɔdze edur memen asensan,
EZK.23.15, wɔdze abɔdo abobɔ hɔn asen, akyekyertsir a wɔahyɛ no edur sensɛn hɔn etsir ho, ehwɛ hɔn nyina a wɔyɛ dɛ ahenmba, dɛ mbrɛ Babilɔnfo a wɔwɔ hɔn awobea Kaldea no wɔtse no.
16. Na n'enyi bɔɔ hɔn do ara pɛ na n'enyi hyeew hɔn ho, na ɔsomaa abɔfo kɔr hɔn nkyɛn wɔ Kaldea.
17. Na Babilɔnfo no baa ne nkyɛn nye no bɛdaa dɔ mpa do, na wɔdze hɔn ndwamanyɛ guu no ho fi, na ɔnye hɔn guu noho fi, na ne kra tseew noho fii hɔn nkyɛn.
18. Mbrɛ ɔdaa no ndwamanyɛ edzi, na ɔmaa n'adagyaw daa edzi nye no: nna me kra tseew noho fii no ho, dɛ mbrɛ me kra tseew noho fii n'akyerɛbaa ho no.
19. Naaso ɔmaa no ndwamangor dɔɔ so, dze kaa ne mbofrabermu nda no a ɔgoor ndwamangor wɔ Egypt asaase do no.
20. Na n'enyi hyeew hɔn mponafo ho, hɔn a hɔn honam tse dɛ nsoasopɔnkɔ honam, na hɔn ahobaa tse dɛ mpɔnkɔ ahobaa.
21. Dɛm na edze kaa wo nkataasiaber mu ndwamanyɛ, wɔ pira a Egyptfo piraa wo mpokuwa, wɔ wo nkataasiaber mu enumfo no ntsi.
22. Dɛm ntsi, Oholiba, Mbrɛ EWURADZE Nyankopɔn se nye iyi: Hwɛ, mebɛma w'adɔfo do etsia wo, hɔn a wo kra atsew noho efi hɔn ho no, na medze hɔn efi nkyɛnkyɛn nyinara aba wo do;
23. Babilɔnfo na Kaldeafo nyinara, Pekodfo, Soafo na Koafo, na Asiriafo a wɔka hɔn ho no nyinara: mberantsɛ a hɔn ho yɛ fɛw, hɔn nyina ambradofo na mpanyin a, ahenmba na atsenkafo a hɔn nyinara wɔtsetse mpɔnkɔ do.
24. Na wɔdze akondadze, ntseaseanam na nhwiir, na aman asafo; wɔdze nkataenyim na kyɛm na dadzekyɛw bɔbɔ wo do nsera ehyia: na medze atsɛmbu mebɛhyɛ hɔn nsa, na woebu wo atsɛn dɛ mbrɛ hɔn atsɛmbudze tse.
25. Na medze me nyinkuntwe besi wo do, na wɔnye wo edzi no ebufuhyew mu; wobotwitwa wo hwen na w'asowa; na wo nkaase bɔtotɔr afona ano: wɔbɛfa wo mbabanyin na wo mbabaa; na wo nkaase no gya bɛmen hɔn.
26. Wɔbɔworɔw wo ho ntar so, na wɔafa wo ndwindze fɛɛfɛw no akɔ.
27. Dɛm na mebɛma w'atantandze no abɔ adze efi wo ho, ɔnye wo ndwamangor a edze fi Egypt asaase do bae no: ma amma w'enyi do aannkyerɛ hɔn, anaaso aannkaa Egypt bio.
28. Na mbrɛ EWURADZE Nyankopɔn se nye iyi: Hwɛ, medze wo bɛhyɛ hɔn a etan hɔn no nsa, hɔn a wo kra atsew noho efi hɔn ho no nsa:
29. na wɔnye wo bedzi no tan mu, na woeyi w'afonadze nyina akɔ, na woegyaa wo adagyaw kwatserkwa: na wo ndwamangor n'adagyaw bɛda edzi, w'atantandze na wo ndwamangor nyina.
30. Ndzɛmba yinom na wɔdze bɛyɛ wo, wɔ dɛ akɔgor ndwamangor edzi amanaman ekyir dze hɔn abosom egu wo ho fi ntsi.
31. Anantsew w'akyerɛbaa no kwan do; dɛm ntsi medze no kɔɔpow bɛhyɛ wo nsa.
32. Mbrɛ EWURADZE Nyankopɔn se nye iyi: Ebɔnom w'akyerɛbaa no kɔɔpow a ɔdɔ na ɔso no bi: wɔbɛyɛ wo ɔsesɛba na woedzi wo ho fɛw; dza ɔwɔ mu so.
33. Asabow na awerɛhow bɛhyɛ wo ma, ɔnye ahodwuruw na amamfoyɛ kɔɔpow, ɔnye w'akyerɛbaa Samaria no kɔɔpow.
34. Ebɔnom na ehwiew mu mpo, na awe ne fɛr, na atsetsew w'enumfo mu: na emi na maka, EWURADZE Nyankopɔn na ɔse.
35. Dɛm ntsi mbrɛ EWURADZE Nyankopɔn se nye iyi: Osiandɛ wo werɛ efir me, na atow me akyen w'ekyir ntsi, dɛm ntsi soa w'atantandze na wo ndwamangor so.
36. EWURADZE see me bio so, dɛ: Onyimpa ba, aso ibobu Ohola na Oholiba atsɛn? Nna yi hɔn atantandze kyerɛ hɔn.
37. Na wɔatoto awar, na bɔgya wɔ hɔn nsamu, na wɔdze hɔn abosom atoto awar; na wɔama hɔn mba a wɔwoo hɔn maa me no so wɔahyew hɔn ogya mu abɔ afɔr ma wɔamemen hɔn.
38. Bio so iyi na wɔdze ayɛ me: woegu mo krɔnkrɔnbea ho fi da kor noara, na woehura m'ahomgyenda no ho.
39. Na wonyae kunkum hɔn mba maa hɔn abosom no, nna wɔbaa mo krɔnkrɔnbea da kor noara bohuraa ho; na, hwɛ, mbrɛ wɔayɛ wɔ me fi mu nye yi.
40. Na bio so hom asoma ekehyia mbarimba fir ekyirekyir: hɔn ho na wotuu abɔfo, na, hwɛ, wɔbae; hɔn ntsi na iguaree, ekaa w'enyiwa edur, na edze ahyehyɛdze hyehyɛɛ woho;
41. na etsenaa mpikyi a ɔyɛ fɛw do, ɔnye epon a wɔato si enyim a edze m'eduhuam na mo ngo sisii do.
42. Na nyimpadodow a hɔn ho adwe hɔn no hɔn dede ka no ho: na wɔdze asabokwafo kaa nyimpadodow no ho fi sar no do bae; na wɔdze nkaba hyehyɛɛ hɔn emu ebien nyina nsa, na abɔtsir fɛɛfɛw bobɔɔ hɔn etsir.
43. Nna mekaa no wɔ nyia ɔayɛ aberwa wɔ awarto mu no ho dɛ, Afei na wɔnye no bɔgor ndwamangor, na ɔno so nye hɔn agor.
44. Na wɔkɔr no ho, dɛ mbrɛ wɔkɔ edwaman ho: dɛm na wɔkɔr Ohola na Oholiba mbaa ndwaman no ho.
45. Na mbarimba atseneneefo, wɔdze mbaa awartofo hɔn atsɛmbu, na mbaa a wɔka bɔgya gu hɔn atsɛmbu bobu hɔn; osiandɛ wɔyɛ mbaa awartofo, na bɔgya wɔ hɔn nsamu.
46. Na mbrɛ EWURADZE Nyankopɔn se nye iyi: Medze mboanofo bɛba hɔn do, na medze hɔn ama ma wɔatow hɔn edzi akɔnaaba, na wɔafa hɔn afo.
47. Na mboanofo no besiw hɔn abo, ma wɔdze hɔn afona ekuku hɔn; wobokuku hɔn mbabanyin na hɔn mbabaa, na wɔdze gya ahyew hɔn efi.
48. Dɛm na mebɛma atantandze abɔ adze wɔ asaase no do, ma wɔaakyerɛkyerɛ mbaa nyina mma wɔaannyɛ hɔn atantandze no bi.
49. Na wɔbɛhyɛ hom atantandze no ananmu egu hom do, na hom asoa hom abosom no hɔn bɔn no: na hom bohu dɛ emi nye EWURADZE Nyankopɔn.

## Tsir 24

1. Bio afe a otsia akron no, bosoom a otsia du no, bosoom no ne dadu mu no, EWURADZE n'asɛm baa mo hɔ, dɛ,
EZK.24.2, Onyimpa ba, kyerɛw da no ne dzin, ndɛ da yi ara a: dakor yi ara na Babilɔnhen twee piin Jerusalɛm.
3. Na bu bɛ kyerɛ etuatsewfo no, na se hɔn dɛ, Mbrɛ EWURADZE Nyankopɔn se nye iyi: Hom mfa dadzesɛn no nsi do, na hom nhue nsu so ngu mu:
4. hom ntase nankum no ngu mu, mekyerɛ nankum pa biara, aserɛ no, na abasa no; fa mbiew pa hyɛ no ma.
5. Hom mfa nguankuw mu dza oye, na hom nhyɛ mbiew no so wɔ ase: ma onhur yie; nyew, ma ne mbiew no mben wɔ no mu.
6. Dɛm ntsi mbrɛ EWURADZE Nyankopɔn se nye iyi: Ndom nka bɔgya kurow, ɔnka dadzesɛn a ne nkandar wɔ no mu, na ne nkandar mmfi no mu! Hom nyiyi no wɔ mu nankum nankum; tonto biara mmbɔ no.
7. Na no bɔgyaa wɔ no mu; ɔkae guu ɔbotan pataa do; oennhue enngu famu, dɛ wɔdze dɛtse bɛkata do.
8. Mbrɛ ɔbɛyɛ ma ɔakɔtwe ebufuhyew aba ebedzi wer ntsi, mehue bɔgya a ɔkae no egu botan pataa do, amma wɔaannkata do.
9. Dɛm ntsi mbrɛ EWURADZE Nyankopɔn se nye iyi: Ndom nka bɔgya kurow no! Mo so mebɛma n'ase abo adɔɔ so.
10. Soa nyena gu do, ma gya no ndzɛw, noa nam no yie, na ma no mpiw, na ma mbiew no nhyew.
11. Na fa no pan si ne ngyansenama no do, ma ɔndɔ, na no boran no nhyew, na no ho fi no nnan, ma no ho nkandar no nhyew.
12. Ɔayɛ edwuma aberɛ: naaso ne nkandar dodow no mmfi no ho: gya mma ne nkandar no mmfi ho.
13. Naaso, mutwuuw wo ho wɔ w'atantandze no mu no: wo ho emmfir wɔ w'atantandze no mu; ntsi, wo ho renntsew wɔ w'efifidze no mu ara bio, ekodu dɛ m'ebufuhyew a ɔwɔ wo do no bɛmee.
14. Emi EWURADZE na maka: ɔbɛba mu, na mayɛ; merennsan m'ekyir, eso merennkam do, eso murunnu moho; mbrɛ w'akwan tse, na mbrɛ wo nyɛe tse no, dɛmara na wobobu wo atsɛn, EWURADZE Nyankopɔn na ɔse.
15. Eso EWURADZE n'asɛm baa mo hɔ, dɛ,
EZK.24.16, Onyimpa ba, hwɛ, medze ɔbɔ miriyi w'enyiwa n'akɔndɔdze efi wo ho: naaso mma nndzi nkɔmbɔ anaa nnsu, eso mma wo nyinsuwa nnkyi.
17. Si nkrum foo; mma nndzi owufo ho nkɔmbɔ, fa w'abɔtsir bɔ, na fa wo nsokota hyɛ w'anan, na mma nnkata w'ano, na mma nndzi adasa edziban.
18. Dɛm na mekasaa kyerɛɛ ɔman no anapa; na ewimbir no na me yer wui: na anapa no meyɛɛ dɛ mbrɛ wɔhyɛɛ me no ara.
19. Na ɔman no see me dɛ, Aso ennkɛkyerɛ hɛn hɛn ho ndzɛmba kor a dza ereyɛ no dɛm yi fa ho?
20. Nna mesee hɔn dɛ, EWURADZE n'asɛm baa mo hɔ, dɛ,
EZK.24.21, Kasa kyerɛ Israelmba dɛ, Mbrɛ EWURADZE Nyankopɔn se nye iyi: Hwɛ, mubohura mo krɔnkrɔnbea ho, hom tum no nkontompɔ no, hom enyiwa n'akɔndɔdze no, na dza hom kra hu no mbɔbɔr no; na hom mbabanyin na hom mbabaa a hom adan hɔn egya ekyir no bɔtotɔr afona ano.
22. Na hom bɛyɛ dɛ mbrɛ mayɛ yi: hom rennkata hom ano, hom rinndzi adasa edziban.
23. Na hom abɔtsir bɔbobɔ hom etsir, na hom nsokota ahyehyɛ hom anan: hom rinndzi nkɔmbɔ anaa hom runnsu: na hom bɛyeyɛ nkamfenkamfe wɔ hom emumuyɛ mu, na hom esisi nkrum akyerɛkyerɛ hom ho.
24. Dɛm na Ezekiel bɛyɛ asɛnkyerɛdze ama hom; dɛ dza ɔayɛ nyinara hom bɛyɛ: ber a iyi bɛba mu no, nna hom bohu dɛ emi nye EWURADZE Nyankopɔn.
25. Na ɔwo, onyimpa ba, ana ɔnnkɛba mu da no ara a mebɛgye hɔn nsamu ahoɔdzen, hɔn enyimnyam enyigye, hɔn enyiwa n'akɔndɔdze no, na dza wɔdze hɔn akoma si do no, hɔn mbabanyin na hɔn mbabaa no,
EZK.24.26, dɛ da no ara mu na nyia ofi nsa no ɔbɛba wo nkyɛn abɛma w'asowa atse?
27. Da no mu na w'ano bobue ama nyia oefi nsa no, na ebɛkasa, na anntɔ mmum bio: dɛm na ebɛyɛ asɛnkyerɛdze ama hɔn; na wobohu dɛ emi nye EWURADZE.

## Tsir 25

1. Na EWURADZE n'asɛm baa mo hɔ, dɛ
2. Onyimpa ba, fa w'enyi si Ammonmba do, na hyɛ nkɔm gu hɔn do:
3. na se Ammonmba dɛ, Hom ntsie EWURADZE Nyankopɔn n'asɛm; Mbrɛ EWURADZE Nyankopɔn se nye iyi: Osiandɛ esee dɛ, Yɛɛ, dze tsiaa mo krɔnkrɔnbea, ber a wohuraa ho no; na edze tsiaa Israel asaase, ber a wɔyɛɛ no amamfo no; na edze tsiaa Juda fifo, ber a wɔkɔr ndɔmmum ntsi:
4. dɛm ntsi hwɛ, mibeyi wo ama bokamba ayɛ hɔn enyadze, na wɔbɛkyekyer hɔn nseraban wɔ wo mu, na woesisi hɔn tsenambea wɔ wo mu; wobedzi w'eduaba, na wɔanom w'enumfonsu.
5. Na medze Rabaa bɛyɛ efumpɔnkɔ dan, na Ammonmba ayɛ bea a nguankuw butubutuw hɔ; na hom bohu dɛ emi nye EWURADZE.
6. Na mbrɛ EWURADZE Nyankopɔn se nye iyi: Osiandɛ abɔ wo nsamu, na edze w'anan apempem famu, na edze wo kra mu ntsɛn nyina edzi eduwa wɔ Israel asaase ho ntsi;
7. dɛm ntsi hwɛ, matsen me nsa wɔ wo do, na mibeyi wo ayɛ afonam ama amanaman; na mubotwa wo efi aman mu, na mama ahera efi nkurow nkurow mu; mebɛsɛɛ wo; na ibohu dɛ emi nye EWURADZE.
8. Mbrɛ EWURADZE Nyankopɔn se nye iyi: Osiandɛ Moab na Seir ka dɛ, Hwɛ, Judafo ayɛ dɛ amanaman nyinara ntsi;
9. dɛm ntsi hwɛ, mubobue Moab nkyɛnmu efi nkurow ho, efi no nkurow a ɔdeda n'ahe do no ho, asaase no n'enyimnyam, Bɛt-jesimot, Baal-meon, na Kiriataim,
EZK.25.10, medze mama bokamba, etsia Ammonmba no, na medze ama hɔn dɛ enyadze mma wɔaannkaa Ammonmba wɔ amanaman mu:
11. Na mebɛyɛ Moab do atsɛmbudze; na wobohu dɛ emi nye EWURADZE.
12. Mbrɛ EWURADZE Nyankopɔn se nye iyi: Osiandɛ Edom edzi Juda fi wer, na ɔafom kɛsenara, na oetua hɔn wer ama nankasa noho no;
13. dɛm ntsi mbrɛ EWURADZE Nyankopɔn se nye yi; Mebɛtsen me nsa wɔ Edom do, na metwitwa no mu nyimpa na abowa mefi do: na mebɛma ɔayɛ afo efi Teman; na wɔbɔtotɔ afona ano ekodu Dedan mpo.
14. Na menam me man Israel do mibedzi Edom wer; na wɔnye Edom bedzi dɛ mbrɛ m'ebufuw na m'ebufuhyew tse: na wobohu m'awerdzi, EWURADZE Nyankopɔn na ɔse.
15. Mbrɛ EWURADZE Nyankopɔn se nye iyi: Osiandɛ Filistiafo edzi no awerdzi do, na wɔdze kra ho ehi etua wer dɛ wɔdze daa tan bɛsɛɛ hɔn ntsi;
16. dɛm ntsi mbrɛ EWURADZE Nyankopɔn se nye iyi: Hwɛ, mebɛtsen me nsa wɔ Filistiafo do, na metwitwa Keretfo, na masɛɛ mpoano nkaa no.
17. Na medze ntwuwenyim dzendzenndzen bedzi hɔn wer kɛsenara; na wobohu dɛ emi nye EWURADZE, ber a mibedzi hɔn wer no.

## Tsir 26

1. Na ɔbaa dɛ afe a otsia dubiako no mu no, bosoom no ne da a odzi kan no, na EWURADZE n'asɛm baa mo hɔ, dɛ, , #Isa 23.1-18; Joel 3.4-8; Amos 1.9, 10; Zek 9.1-4; Mat 11.21, 22; Luk 10.13
2. Onyimpa ba, osiandɛ Taere akasa etsia Jerusalɛm, dɛ, Yɛɛ, woebubu nyia nkyɛ ɔyɛ aman abobokɛse no; oebue ato me hɔ: mebɛhyɛ ma, aber yi a ɔayɛ amamfo yi.
3. Dɛm ntsi mbrɛ EWURADZE Nyankopɔn se nye iyi: Hwɛ, Taere, menye wo enya! Mebɛma amanaman pii aba wo do, dɛ mbrɛ po ma n'asorɛkye ba.
4. Na wɔbɛsɛɛ Taere afasu, na woedwuruw n'aban atsentsen no: mobɔtwerɛw ne dɛtse so mefi mu, na mayɛ no botan pataa.
5. Ɔbɛyɛ mboa hatabea wɔ po finimfin; na emi na maka, EWURADZE Nyankopɔn na ɔse: na ɔbɛyɛ amanaman asadze.
6. Na ne nkorɔfo a wɔwowɔ mu no, wɔdze afona bokuku hɔn: na wobohu dɛ emi nye EWURADZE.
7. Na mbrɛ EWURADZE Nyankopɔn se nye iyi: Hwɛ, medze Babilɔnhen Nebukadenezar, ahemfo hen no, fi haban mu afamu bɛba Taere do, ɔnye mpɔnkɔ, na ntseaseanam, na mpɔnkɔdofo, na asafo, na nyimpadodow.
8. Ɔdze afona bɛsɛɛ wo nkuroba a wɔwɔ wo ase nyina: na obesi wo ho aban, na ɔatow wo ho mpampi, na ɔama akokyɛm no do etsia wo.
9. Na ɔdze n'afasubu ndadzefir besisi w'afasu ho, na ɔdze no nkuma ebubu w'aban atsentsen no.
10. No mpɔnkɔ dodow ntsi hɔn ho huntuma bɛkata wo do: mpɔnkɔdofo, na nhwiir, na ntseaseanam hɔn dede ntsi w'afasu bɔwosow, ber a ɔbɛhɛn w'abobokɛse mu no, dɛ mbrɛ mbarimba hɛn kurow a woebu no no mu no.
11. Ɔdze no mpɔnkɔ ntɔtse betsiatsia w'abrɔn nyinara do: ɔdze afona boku ɔman no, na w'ahoɔdzen n'edum no bɔhwe famu.
12. Na wɔdze w'ahonyadze bɛyɛ asadze, na wɔafa w'eguadze afo: na wobodwuruw w'afasu egu famu, na wɔasɛɛ w'efi fɛɛfɛw no: na wɔdze w'abo na wo ndua na wo dɛtse bogu nsu no mu.
13. Na mebɛma w'adwontow ne dede abɔ adze; na w'asanku ndze so wɔrenntse bio.
14. Na mebɛyɛ wo ɔbotan pataa: ebɛyɛ mboa hatabea. Worinnsi wo bio: na emi EWURADZE na maka, EWURADZE Nyankopɔn na ɔse.
15. Mbrɛ EWURADZE Nyankopɔn se Taere nye yi: Aso esupruw no nnkɔwosow wɔ w'asehwe ne dede ntsi, ber a w'epirafo risi apen, na worukuku wɔ wo mu no?
16. Nna po do mbapɔmba nyina befifi hɔn nhengua do esiansian, na woeyiyi hɔn ngudontar, na wɔaworɔworɔw hɔn ntar a woedzi no akye: wobofura ahopopo: wɔbɛtsenatsena famu, na hɔn ho apopo mbertsia biara mu, na hɔn ho edwuruw hɔn wɔ wo ntsi., #Nyi 18.9
17. Na wobotwa wo ho sukwadwom ase wo dɛ, Mbrɛ edua asɛɛ nye yi, ɔwo a apodofo bɛtsenaa wo mu, O atsenka kurow ɔwo a nkyɛ eyɛ dzen wɔ po mu, ɔwo na wo mu mba a hom maa hom ho hu tɔɔ hɔn a wɔtɔ kɔ hɔ nyina do!
18. Afei nsuano aman no ho bɔpopo wɔ w'asehwe da no mu; nyew, nsuano aman a wɔwɔ po ho no bo botutu wɔ wo nkɔree no ho.
19. Na mbrɛ EWURADZE Nyankopɔn se nye iyi: Ber a mebɛyɛ wo ekurofo, dɛ nkurow a obi nntse mu no; ber a medze ebun no bɛba wo do, na esukɛse akata wo do no;
20. nna medze wo besian akɔ hɔn a wɔkɔ mona mu no ho, ma aakɔ tsetseetse nkorɔfo no nkyɛn, na mama akɛtsena asaase ne tsirmu no ho, mbea a ɔyɛ amamfo fir tsetseetse, wɔ hɔn a wɔkɔ mona mu no nkyɛn, amma wɔaanntsena wo mu bio: na medze enyimnyam besi atseasefo asaase do:
21. mebɛyɛ wo ehudze, na erenntsena hɔ bio: kaansa wɔbɔhwehwɛ wo mpo a, worunnhu wo bio da, EWURADZE Nyankopɔn na ɔse.

## Tsir 27

1. EWURADZE n'asɛm baa mo hɔ bio, dɛ,
EZK.27.2, Na ɔwo, onyimpa ba, twa Taere ho ewuo;
3. na se Taere dɛ, ɔwo a etse po ahɛnee, eyɛ amanaman oguadzinyi ma nsuano aman pii, mbrɛ EWURADZE Nyankopɔn se nye iyi: O Taere, ɔwo na aka dɛ, Mo ho ewie fɛw yɛ.
4. W'ahe wɔ po finimfin, w'adantofo ama wo ho ewie fɛw yɛ.
5. Senir kupresi ndua na wɔdze ayɛ wo ntaabow: wɔdze Lebanon nkyindur ndua ayɛ w'abradaandua.
6. Bashan esudur ndua na wɔdze ayɛ wo ntabon; asombɛn a wɔdze ewurawura papaa a ofi Kittim nsuano do na wɔdze ayɛ wo mangow.
7. Ndwera pa a ofi Egypt a woedzi mu akye na wɔdze yɛɛ w'abradaa, ma ɔaayɛ frankaa; bibir tam a ofi nsuano Elisha do na wɔdze yɛɛ w'akatado.
8. Zionfo na Arvadfo no nye w'akwamfo: Taere, w'enyansafo wɔ wo mu, hɔn nye wo hɛn akwankyerɛfo.
9. Gebal nkɔdaa na n'enyansafo wɔ wo mu a wosisiw wo hɛn ne mbabaae: po do ahɛn nyina ɔnye hɔn hɛnmufo wɔ wo mu dɛ wɔrebɛsesa w'eguadze.
10. Persiafo na Ludfo na Putfo wɔ wo dɔm mu wɔyɛ w'akofo etsitsir: wɔdze kyɛm na dadzekyɛw sensɛɛn wo mu; woyii w'ahoɔfɛw sii hɔ.
11. Arvad mbarimba nye wo dɔm wowɔ w'afasu ho hyiae, na Gammadfo no wɔ w'aban atsentsen mu. Wɔdze hɔn akyɛm sensɛɛn w'afasu ho hyiae; wɔama w'ahoɔfɛw edzi mu.
12. Tarsis yɛɛ wo guadzinyi wɔ ahonyadze horow nyina no dodow ntsi; dwetɛ, dadze, kyɛnse, na sumbui na wɔdze bɛgyee wo hɔ adze.
13. Javan, Tubal, na Mesek, hɔn na wɔyɛɛ w'abatafo: wɔdze nyimpa na boran ndzɛmba gyee w'eguadze.
14. Hɔn a wofi Togarma fie wɔdze mpɔnkɔ na ɔsampɔnkɔ na asoasompɔnkɔ bɛgyee wo hɔ adze.
15. Dedanfo yɛɛ w'abatafo: esupruw pii yɛɛ eguaase maa w'edwinsa; wɔdze asonse na kusibir ntoaba nye wo bedzii nsesagua.
16. Siria yɛɛ wo guadzinyi wɔ w'edwinsa dodow ntsi: wɔdze nserɛmɛmbo, ɔberdum tam, na nkyermu tam, na ndwera pa, na nankyenema, na mbotamemen, na wɔdze bɛsesa wo hɔ adze.
17. Juda na Israel asaase, wɔyɛɛ w'abatafo: wɔdze Minnit ewifua, atoko na ewo, na ngo, na akyenkyendur dze bɛsesa w'eguadze.
18. Damaskɔs yɛɛ wo guadzinyi wɔ w'edwinsa dodow ntsi, ɔnam w'ahonyadze horow nyinara no dodow ntsi: wɔdze Helbon wenyin na nguannhwi fufuw bae.
19. Vedan na Javan dze asaabahoma nye wo bedzii sesagua: dadze a wɔabɔ, keesia, na kalamus sesaa w'eguadze.
20. Dedan dze aboɔdzen tam a wɔdze tsena pɔnkɔ do nye wo bedzii gua.
21. Arabia na Kedar mbapɔmba nyina yɛɛ wo nsaano eguadzifo; wɔ nguambaa, nguannyin, na mpɔnkɔ mu, iyinom mu na wɔnye wo dzii gua.
22. Seba na Raama abatafo so nye wo bedzii gua: wɔdze eduhuam nyina mu etsitsir, na aboɔdzembo nyina, na sika nye wo bedzii sesagua.
23. Haran na Kanne na Eden, abatafo a wofi Seba, Assur na Kilmad no nye wo bedzii gua.
24. Woyinom wɔyɛɛ abatafo wɔ eguadze fɛɛfɛw mu, wɔ bibir tam mbobɔe na nkyermutam, na ebirɛmpɔntam ndaka a wɔdze ahoma abɔ mu a wɔdze nkyindur ndua yɛe, wɔdze gyee w'eguadze.
25. Tarsis ahɛn nye w'akwantufo a wɔdze w'eguadze dzi akɔnaaba: na ebɛyɛɛ ma, na w'enyim baa nyam papaara wɔ po finimfin.
26. W'akwamfo dze wo aba nsu akɛse mu: boka mframa abobɔ wo wɔ po finimfin.
27. W'ahonyadze na w'adzetɔndze, w'eguadze, w'ahɛnmufo na wo hɛn akwankyerɛfo, hɔn a wosisiw wo hɛn ne mbabaae, nye w'eguadze sesafo, na wo mu akofo nyina, na w'asafo a wɔwɔ wo mu nyina, wɔbɔtotɔ po finimfin wɔ wo sɛɛ da no mu.
28. Wo hɛn akwankyerɛfo nkeka mu ne dede ntsi, mfikyirkurow no bɔwosow.
29. Na hɔn a wɔdzedze ntabon, hɛnmufo, na po do akwankyerɛfo no nyina, fifi hɔn ahɛn mu besiansian ebegyinagyina daadze,
EZK.27.30, na wɔbɛpra hɔn ndze egu mu wɔ wo do, na woesu suwen. Wobotu dɛtse egu hɔn etsifi, na wɔdze hɔn ho ayankayankam nso mu:
31. na wɔbɛprapra hɔn tsir na woefurafura eyitam, na wɔdze ɔkra n'awerɛhow na mbubuwbɔ yaayaw esu ama wo.
32. Na hɔn ewuotwa no mu, wɔbɛma sukwadwom do wɔ wo ntsi, na woetwa wo ho sukwadwom, dɛ, Woana tse dɛ Taere, ɔno a wɔama ɔayɛ dzinn wɔ po finimfin yi?
33. Ber a w'adzetɔndze fi po nyina mu bae no, edze maa aman pii wɔmee; edze w'ahonyadze na w'eguadze dodow maa asaase do ahemfo nyaa hɔn ho.
34. Afei a epo bubuu wo wɔ esubun no mu no, w'eguadze na w'asafo a wɔwɔ wo mu nyinara nye wo totɔree.
35. Nsuano aman nyina ho edwuruw hɔn wɔ wo ntsi, na hu ekitsakitsa hɔn ahemfo, hɔn enyim atotow.
36. Aman mu eguadzifo sesar wo; w'ewiei annyɛ fɛw koraa, na eremmba bio ara ekesi afebɔɔ.

## Tsir 28

1. EWURADZE n'asɛm baa mo hɔ bio, dɛ,
EZK.28.2, Onyimpa ba, ka kyerɛ Taere mampanyin no dɛ, Mbrɛ EWURADZE Nyankopɔn se nye iyi: Osiandɛ ama w'akoma do, na ase dɛ, Meyɛ nyame, metse nyamegua do, wɔ po finimfin, naaso eyɛ nyimpa na ennyɛ nyame bi, kaansa eyɛɛ w'akoma dɛ nyame akoma mpo a.
3. Hwɛ, eyɛ nyansafo sen Daniel; esumadze biara nnyi hɔ a wobotum wɔdze esuma wo:
4. ɔnam wo nyansaa na wo ntseasee do na enya woho, na enya sika na dwetɛ egu w'adzekoradze mu.
5. Ɔnam wo nyansaa dodow wɔ eguadzi mu na ama w'ahonya adɔɔ so, na ama w'akoma do wɔ w'ahonya ntsi.
6. Dɛm ntsi mbrɛ EWURADZE Nyankopɔn se nye iyi: Osiandɛ ayɛ w'akoma dɛ nyame akoma;
7. ntsi hwɛ, medze ananaben mebɛba wo do, amanaman mu etsiɔdzenfo no a: na wɔbɔtwetwe hɔn mfona wɔ wo nyansaa ne fɛw do, na woegu wo hyerɛn ho fi.
8. Wɔdze wo besian akɔ mona no mu; na ibowu atɔfo wu wɔ po finimfin.
9. Aso ebɛda ho aka dɛ, Meyɛ nyame, wɔ nyia oku wo no enyim, ber a eyɛ nyimpa, na ennyɛ nyame, wɔ nyia opira wo no ne nsamu?
10. Ibowu monomonomfo wu wɔ ananaben nsamu: na emi na maka, EWURADZE Nyankopɔn na ɔse.
11. Bio so EWURADZE n'asɛm baa mo hɔ, dɛ,
EZK.28.12, Onyimpa ba, ma sukwadwom do wɔ Taerehen ho, na se no dɛ, Mbrɛ EWURADZE Nyankopɔn se nyi yi: Ɔwo dze, nsɔwano nkaba a ɔso pɛ nye wo, nyansa ahyɛ wo ma, na idzi mu wɔ ahoɔfɛw mu.
13. Ɔwo nkyɛ ewɔ Nyame no ture Eden mu; aboɔdzembo biara yɛɛ w'akataho, bɔgyanambo, kratsebo, nye dɛnkyɛmbo, sikabereebo, epopobibirbo, na ahwehwɛbo, hoabo, nserɛmɛmbo, na ahabanmomonbo wɔyɛɛ sika edwindze maa wo: na w'ahosiesiedze. Da a wɔbɔɔ wo no na wosiesiee hɔn.
14. Ɔwo na eyɛɛ kerub a wɔasera no no a ɔkata do no: na medze wo sii hɔ, ma ebɛtsenaa Nyame bepɔw krɔnkrɔn no no do; gya abo no ntamu na enantsewee dzii fowsian.
15. Idzii mu wɔ w'akwan mu fi da a wɔbɔɔ wo araa dze kodur dɛ wohun ɔbrakyew wɔ wo mu.
16. W'eguadze dodow ntsi wɔdze emimdzi hyɛɛ wo mu ma, na eyɛɛ bɔn: dɛm ntsi na motoow wo kyeen dɛ atantandze fii Nyame bepɔw no do; na Kerub a ɔweɔn wo no paam wo fii gya abo no ntamu.
17. Emaa w'akoma do wɔ w'ahoɔfɛw ntsi, edze wo hyerɛn ama wo nyansaa aprɔw: matow wo akyen famu, medze wo ato ahemfo enyim, dɛ wɔnhwɛ wo.
18. W'emumuyɛ no dodow ntsi, w'eguadzi mu brakyew ntsi, egu wo krɔnkrɔnmbea ho fi; dɛm ntsi na mama gya fir wo mu efir edzi, ɔahyew wo, na madan wo nso wɔ asaase do wɔ hɔn a wɔhwɛ wo nyina enyiwa do.
19. Hɔn a wonyim wo aman mu nyina ho bɔbow hɔn wɔ wo ho: w'ewiei adan ehudze, na erenntsena hɔ ara bio da.
20. Na EWURADZE n'asɛm baa mo hɔ, dɛ, , #Joel 3.4-8; Zek 9.1, 2; Mat 11.21, 22; Luk 10.13
21. Onyimpa ba, fa w'enyi si Sidon do, na hyɛ nkɔm gu do,
EZK.28.22, na se dɛ, Mbrɛ EWURADZE Nyankopɔn se nye iyi: O Sidon, menye wo enya; na wɔbɛhyɛ me enyimnyam wɔ wo mu. Wobohu dɛ emi nye EWURADZE, ber a mewie no mu atsɛmbudze yɛ, na masan moho wɔ no mu.
23. Na mobɔsoma yardɔm akɔ no mu, na bɔgya akɔ n'abrɔn mu; na ewufo bɔtotɔ famu wɔ no mu, wɔ afona a ofi mbeambea bɛba no do no ano; na wobohu dɛ emi nye EWURADZE.
24. Na nsoɛ a ɔwɔ, anaa hwirom a ano yɛ yaw, rimmfi hɔn a woetwa hɔn ho ehyia a wobu hɔn enyimtsia no mu nnko hɔ mma Israel fie bio; na wobohu dɛ emi nye EWURADZE Nyankopɔn.
25. Mbrɛ EWURADZE Nyankopɔn se nye iyi: Sɛ minya boa Israel fie ano aman a wɔapetse mu no mu, na mo ho san wɔ hɔn mu wɔ amanaman enyim a, nna wɔbɛtsena hɔnankasa hɔn asaase a medze maa m'akowaa Jakob no mu.
26. Na wɔbɛtsena do dwudwoodwo; nyew, wobesisi adan, na wɔatsetsɛw wenyin nture, na wɔatsena dwudwoodwo; sɛ minya yɛ atsɛmbudze wɔ hɔn a wobu hɔn enyimtsia bɔ hɔn ho aprɔw nyina do a; na wobohu dɛ emi nye EWURADZE hɔn Nyankopɔn.

## Tsir 29

1. Afe a otsia du no mu, bosoom a otsia du no mu, bosoom no ne dadu ndaebien no mu, na EWURADZE n'asɛm baa mo hɔ, dɛ
2. Onyimpa ba, fa w'enyi si Egypthen Farao no do, na hyɛ ɔno na Egypt nyina do nkɔm:
3. kasa, na se dɛ, Mbrɛ EWURADZE Nyankopɔn se nye iyi: Hwɛ, menye wo enya, Egypthen Farao, nsuaboa kɛse a ɔda n'esutsen mu a ɔka dɛ, M'esutsen yɛ mankasa medze, mara meyɛɛ maa moho.
4. Na medze nkwaba mebɛhyɛ w'adadaw mu, na mama w'esutsen mu nam afemfam w'abon ho; na mibeyi wo efi esutsen no mu aba sor, ɔnye w'esutsen no mu nam a ɔfemfam w'abon ho no nyinara.
5. Na mobɔtow wo akyen sar no do, ɔwo na w'esutsen no mu nam nyinara: na ebɔtɔ sar petee enyi: wɔrommboaboa wo ano, eso worinnsie wo. Medze wo ama asaase do mbowa na wimu nnoma dɛ edziban.
6. Na Egyptfo nyina bohu dɛ emi nye EWURADZE, osiandɛ wɔayɛ ndzɛmbir poma ama Israel fie.
7. Aber a wosuoo wo nsamu no, ibui, na isunsuaan hɔn mbatsir nyina: na aber a wɔtweer wo no, ibui, na emaa hɔn sisiw nyina kyirenii.
8. Dɛm ntsi mbrɛ EWURADZE Nyankopɔn se nye iyi: Hwɛ, medze afona bɛba wo do, na metwa wo mu nyimpa na abowa egu.
9. Na Egypt asaase bɛyɛ afoafo na ɔada pan; na wobohu dɛ emi nye EWURADZE: osiandɛ ɔaka dɛ, Esutsen no yɛ medze, na emi na mayɛ.
10. Dɛm ntsi hwɛ, menye ɔwo ɔnye w'esutsen enya, na mebɛma Egypt asaase ada hɔ pan koraa na ɔayɛ afoafo, ofi Sevene abantsentsen ho dze kodu Etiopia he do mpo.
11. Onyimpa anamɔn biara remmfa do, anaa abowa anamɔn biara remmfa do, eso wɔrenntsena do mfe eduanan.
12. Na mebɛyɛ Egypt asaase amamfo wɔ nkurow nkurow a wɔayeyɛ afoafo no mu, na no nkurow a wɔwɔ nkurow a abobɔ no mu no, wɔayeyɛ afoafo mfe eduanan: na mobɔbɔ Egypt apetse amanaman mu, na mapansam hɔn megu nkurow nkurow no do.
13. Na mbrɛ EWURADZE Nyankopɔn se nye iyi: Mfe eduanan n'ewiei na mobɔboaboa Egyptfo ano efi aman a wɔabɔ hɔn apetse do no mu:
14. na medze Egypt ndɔmmum bɛsan aba, na mama wɔaba Patros asaase do bio, aba hɔn awobea asaase no do; na wɔbɛyɛ ahenman a ɔbrɛ adze wɔ hɔ.
15. Na ɔbɛyɛ nhenman mu dza ɔbrɛ adze kyɛn ne nyina; eso ɔremma noho do abɔ amanaman do bio: na mebɛma woesuar, ma woenndzi amanaman do tum bio.
16. Na ɔrennda ho ayɛ Israel fifo awerɛhyɛmu bio, dɛ ɔma wɔkaa emumuyɛ, ber a wɔdan hɔn enyi dzi hɔn abosom ekyir: na wobohu dɛ emi nye EWURADZE Nyankopɔn.
17. Na ɔbaa dɛ afe eduonu esuon no mu no, bosoom a odzi kan no mu, bosoom no ne da a odzi kan no na EWURADZE n'asɛm baa mo hɔ, dɛ,
EZK.29.18, Onyimpa ba, Babilɔnhen Nebukadenezar maa no dɔm bɔsoom ɔsom kɛse bi tsiaa Taere: etsifi biara pepae, na batsir biara hoɛɛhoɛɛe: naaso ɔno anaa no dɔm woennya akatua bi wɔ Taere nsamu, wɔ ɔsom a ɔbɔsomee tsiaa no no ntsi:
19. dɛm ntsi mbrɛ EWURADZE Nyankopɔn se nye iyi: Hwɛ, medze Egypt asaase bɛma Babilɔnhen Nebukadenezar; na ɔbɛfa ne nyimpadodow no akɔ, na ɔafa n'asadze, na ɔafa n'afonam; na ɔno bɛyɛ no dɔm no hɔn akatua.
20. Medze Egypt asaase ama no dɛ som a ɔsomee no n'ahyɛnanmu, osiandɛ wɔyɛe maa me, EWURADZE Nyankopɔn na ɔse.
21. Da no mu no na mebɛma ambɛn efifir ama Israel fifo, na mama wo anobue wɔ hɔn finimfin; na wobohu dɛ emi nye EWURADZE.

## Tsir 30

1. EWURADZE n'asɛm baa mo hɔ bio, dɛ,
EZK.30.2, Onyimpa ba, hyɛ nkɔm, na se dɛ, Mbrɛ EWURADZE Nyankopɔn se nye iyi: Hom mbɔ mbubuw, Ndom nka da no!
3. Osiandɛ da no abɛn mekyerɛ EWURADZE ne da no abɛn, mununkum da a; ɔbɛyɛ amanamamfo hɔn da.
4. Na afona bɛba Egypt do, na ahoguan aba Etiopia, ber a atɔfo bɔtotɔ Egypt; na wɔbɛfa ne nyimpadodow no akɔ, na woedwuruw ne fapem no.
5. Etiopia, na Put, na Lud, na aforaforafo no nyina, na Kub, na asaase a oedzi ahyɛmu ne mba no, wɔnye hɔn bɔtotɔ afona ano.
6. Mbrɛ EWURADZE se nye yi: Hɔn a wosuo Egypt mu gyina no so bɔtotɔ, na n'ahoɔdzen nkontompɔ no bodwuruw: ofi Migidɔl kɔ Siene na wɔbɔtotɔ wɔ mu wɔ afona ano, EWURADZE Nyankopɔn na ɔse.
7. Na wɔbɛyɛ afo wɔ nkurow nkurow a wɔayeyɛ afo no mu, na no nkurow afora nkurow a wɔayeyɛ amamfo no mu.
8. Na wobohu dɛ emi nye EWURADZE, ber a mato gya wɔ Egypt, na n'aboafo nyina asɛɛ.
9. Da no mu na abɔfo befi m'enyim efir edzi wɔ ahɛn mu ekopuw Etiopiafo a hɔn enyi nnyi hɔnho do no; na ahoguan bɛba hɔn do, dɛ Egypt da no mu; na, hwɛ, ɔreba.
10. Mbrɛ EWURADZE Nyankopɔn se nye iyi: Eso mebɛma Egypt nyimpadodow no nam Babilɔnhen Nebukadenezar nsa do abɔ asa.
11. Ɔno na ne man a wɔka no ho no, amanaman mu etsiɔdzenfo no, wɔdze hɔn bɛba ma wɔabɛsɛɛ asaase no; na wɔbɔtwetwe hɔn mfona wɔ Egypt do, na wɔama atɔfo ahyɛ asaase no do ma.
12. Na mebɛma esutsen no awewew, na matɔn asaase no ahyɛ emumuyɛfo nsamu, na menam ananaben nsa do mayɛ asaase no na dza ɔwɔ mu nyina amamfo: emi EWURADZE na maka.
13. Mbrɛ EWURADZE Nyankopɔn se nye iyi: Mebɛsɛɛ abosom no so, na mama ehonyi no abɔ adze wɔ Memfis; na bapɔmba biara rummpue Egypt asaase do bio: na medze hu bɛba Egypt asaase no do.
14. Na mebɛma Patros ayɛ afo, na mato gya wɔ Zoan, na mayɛ atsɛmbudze wɔ Tebes.
15. Na mubohue m'ebufuw egu Sin, Egypt abandzendzen no do: na mubotwa Tebes nyimpadodow no egu.
16. Na mobɔto Egypt gya; ahoguan kɛse bɛba Pelusium do, na woebubu Tebes mu: na Memfis benya ahohiahiafo ewiaber.
17. On kurow na Pi-beset kurow mu mberantsɛ bɔtotɔ afona ano: na nkurow yi bɔkɔ ndɔmmum.
18. Da no bɛhyɛ sum wɔ Tehafenehes so, ber a mubobubu Egypt nkɔndua wɔ hɔ, na ahopɔw n'ahoɔdzen no abɔ adze: ɔnodze, mununkum bɛkata no do, na ne mbabaa akɔ ndɔmmum.
19. Mbrɛ mibesi ayɛ atsɛmbudze wɔ Egypt nye yi: na wobohu dɛ emi nye EWURADZE.
20. Na ɔbaa dɛ, afe a otsia dubiako no, bosoom a odzi kan no, bosoom no ne da a otsia esuon no, na EWURADZE n'asɛm baa mo hɔ, dɛ,
EZK.30.21, Onyimpa ba, mebu Egypthen Farao ne basa; na, hwɛ, wɔnnkɛkyekyer no mbrɛ wɔyɛ no yarsa edur, dɛ wɔdze ntamadan rekyekyer ma ɔaayɛ dzen, dɛ otum suo afona mu.
22. Dɛm ntsi mbrɛ EWURADZE Nyankopɔn se nye iyi: Hwɛ, menye Egypthen Farao enya, na mubobubu ne mbasa, dza ɔyɛ dzen no, na dza ebu no; na mebɛma afona no efi ne nsamu atɔ famu.
23. Na mobɔbɔ Egyptfo apetse amanaman mu, na mapansam hɔn akɔ nkurow nkurow do.
24. Na mebɛhyɛ Babilɔnhen n'abasa dzen, na medze m'afona mahyɛ ne nsa: na mubobubu Farao ne basa mu, ma ɔaapempen nyimpa a ɔda atɔe mu n'apen wɔ n'enyim.
25. Na mebɛma Babilɔnhen ne basa ayɛ dzen, na Farao ne basa atɔ famu; na wobohu dɛ emi nye EWURADZE, ber a medze m'afona bɛhyɛ Babilɔnhen nsa, ma ɔaatsen no wɔ Egypt asaase do.
26. Na mobɔbɔ Egyptfo apetse amanaman mu, na mapansam hɔn akɔ nkurow nkurow do; na wobohu dɛ emi nye EWURADZE.

## Tsir 31

1. Na ɔbaa dɛ afe a otsia dubiako no, bosoom a otsia ebiasa no, bosoom no ne da a odzi kan no, na EWURADZE n'asɛm baa mo hɔ, dɛ,
EZK.31.2, Onyimpa ba, ka kyerɛ Egypthen Farao, na ne nyimpadodow no dɛ; Etse dɛ woana wɔ w'akɛseyɛ mu?
3. Hwɛ, Asirianyi no yɛɛ dɛ Lebanon nkyindur ndua a n'abaw fɛɛfɛw, na oewuna kusuww, na ne tsentsen krɔn; na n'etsifi du nsuwusiw ntamu.
4. Esu no maa ɔyɛɛ kɛse, ebun no maa onyinii: n'esutsen pemee bɔɔ n'atsɛwndua ho aprɔw; na ɔmaa n'esuka dur kwaa mu ndua nyina ho.
5. Dɛm ntsi no krɔn yɛɛ sorɔnsorɔm seen kwaa mu ndua nyinara; na no nkorbata yɛɛ dodow, na no ndubaa yɛɛ atsentsen wɔ nsu dodow a onyae ntsi, wɔ ber a ɔtotoo hɔn no.
6. Ɔsor nnoma nyina yeyɛɛ hɔn mberɛbuw wɔ no nkorbata no mu, na no ndubaa no ase na hambowa nyina wowoo hɔn mba, na n'ase nwinwin na amanaman akɛse nyina tsenae.
7. Dɛm na no ho yɛɛ fɛw wɔ n'akɛseyɛ mu, wɔ no ndubaa n'atsentsen ntsi: osiandɛ no ndwow wɔ esu pii ho.
8. Nyankopɔn ture mu odum enntum ammfa no ennsuma: ɔpepeaa annyɛ dɛ no nkorbata no; na papaa annyɛ dɛ n'abaw akɛse no: eso dua biara nnyi Nyankopɔn no ture mu a ɔtse dɛ ɔno wɔ n'ahoɔfɛw mu.
9. Meyɛɛ no fɛɛfɛw wɔ no ndubaa dodow ntsi: ma Eden ndua a wɔwɔ Nyankopɔn ture mu nyinara enyi beer no.
10. Dɛm ntsi mbrɛ EWURADZE Nyankopɔn se nye iyi: Osiandɛ awar kronn, na ɔama ne tsentsen ano ekodu nsuwusiw mu, na ɔama n'akoma do wɔ no krɔn mu ntsi,
EZK.31.11, medze no mebɛhyɛ amanaman mu otumfo no nsa mpo; ɔnye no bedzi ara ampa: n'emumuyɛ ntsi na meyi no edzi.
12. Na ananaben, amanaman mu ahoɔhufo no, woetwa no akyen, na wɔadan no egya: mbepɔw do na mbɔnsa nyina mu na no ndubaa abɔhwe, na no nkorbata ebubu wɔ asaase no do esuka no ho; na asaase no do aman no nyinara efi no nwinwin ase esian kɔ, na wɔadan no egya.
13. No kukuw a osi famu no do na ɔsor nnoma nyinara bɛgyegye, na hambowa nyinara bɛtsena no ndubaa do:
14. ma eekodu dɛ esu no ho ndua no mu biara nnkɛma hɔnho do wɔ hɔn krɔn mu, eso wɔaamma hɔn tsentsen ano annkɔ nsuwusiw mu, eso amma hɔn etumfo no aammema hɔnho do wɔ hɔn krɔn mu, mekyerɛ hɔn a wɔnom nsu nyinara: osiandɛ woeyi hɔn nyinara ama wu, akɔ daadzetsirmu no ho, wɔ adasamba mu, akɛka hɔn a wosian kɔ mona mu no ho.
15. Mbrɛ EWURADZE Nyankopɔn se nye iyi: Da a osianee kɔr samanadze no, memaa nkɔmbɔdzi bae: ɔno ntsi mekataa ebun no do, na misiiw n'esutsen no ano, na esu akɛse no siankae: na memaa Lebanon twaa ewuo wɔ ne ntsi, na hamu ndua nyinara tɔɔ bitsi wɔ ne ntsi.
16. Memaa amanaman wosowee wɔ n'asehwe ne dede ntsi, ber a motoow no hwee famu kɔtɔɔ samanadze kɛkaa hɔn a wosian kɔ mona mu nyinara ho: na Eden ndua nyina, Lebanon dze dza wɔasan mu eyi na oye kyɛn no, hɔn a wɔnom nsu nyina, wɔkyekyee hɔn werɛ wɔ daadzetsirmu no ho.
17. Hɔn so wɔnye no sianee kɔr samanadze kɛkaa hɔn a wɔatotɔ afona ano no ho; nyew, hɔn a nkyɛ wɔyɛ ne basa a wɔtsena no nwinwin ase wɔ amanaman mu.
18. Woana na enye no sɛ dɛm wɔ enyimnyam na akɛseyɛ mu wɔ Eden ndua no mu? Naaso wɔdze wo bɛka Eden ndua no ho esian akɔ daadzetsirmu no ho: ebɛda monomonomfo mu, wɔ hɔn a wɔatotɔ afona ano no nkyɛn. Iyi nye Farao na ne nyimpadodow nyinara, EWURADZE Nyankopɔn na ɔse.

## Tsir 32

1. Na afe a otsia duebien no mu, bosoom a otsia duebien no ne da a odzi kan no mu no, na EWURADZE n'asɛm baa mo hɔ, dɛ,
EZK.32.2, Onyimpa ba, ma sukwadwom do wɔ Egypthen Farao ho, na se no dɛ, Wɔdze wo too amanaman gyatafɔr ho: naaso etse dɛ abowa kɛse a ɔwɔ pomu; na edze w'esutsen no paapaa mu, na edze w'anan fontaan esu no, na emaa hɔn esutsen no fonee.
3. Mbrɛ EWURADZE Nyankopɔn se nye iyi: Mebɛtserɛw mo boa mu akata ɔwo na aman pii asafo no do; na wɔbɔtwetwe wo aba sor wɔ mo boa mu.
4. Na mobɔtow wo akyen famu, na matow wo akyen sar do, na mama sor nnoma nyina abɛgyegye wo do, na mama asaase nyina do mbowa edzi wo nam amee.
5. Na medze wo nam mobɔto mbepɔw do, na medze wo fun ahyɛ mbɔnsa ma.
6. Medze wo bɔgyaa so bogugu asaase do ekodu mbepɔw no ho; na ebɛhyɛ esuka no amaama.
7. Na sɛ mubodum wo a, mebɛkata sor enyi, na mama no nworaba ayɛ sum; medze nsuwusiw mebɛkata ewia do, na bosoom so nnkɛma ne kan., #Isa 13.10; Mat 24.29; Mar 13.24, 25; Luk 21.25; Nyi 6.12
8. Mebɛma sor nkandzea a ɔhyerɛn nyina ebir wɔ wo do, na mama sum ahyɛ w'asaase do, EWURADZE Nyankopɔn na ɔse.
9. Mubohur aman pii hɔn bo so, ber a mebɛfa wo ndɔmmum akɔ aman a innyim do no mu.
10. Nyew, mebɛma wo ho ayɛ aman pii hu, na hɔn ahemfo hɔn bo botutu kɛsenara wɔ wo ho, ber a mibenyinam m'afona wɔ hɔn enyim no; na hɔn ho bɔpopo mbertsia biara mu, nyimpa biara wɔ nankasa no nkwa ho, wɔ w'asehwe da no mu.
11. Na mbrɛ EWURADZE Nyankopɔn se nye iyi: Babilɔnhen n'afona bɛba wo do.
12. Medze akatakyi hɔn mfona no mebɛma wo nyimpadodow no atotɔ; amanaman mu hɔn a womuo papaapa nyina: na wɔbɛsɛɛ Egypt ne ntsɛn, na woedwuruw ne nyimpadodow no nyina.
13. Mebɛsɛɛ no mbowa nyina so mefi esu pii ho; eso nyimpa anamɔn rommfontan hɔn bio, anaaso mbowa ntɔtse rommfontan hɔn.
14. Nna mebɛma hɔn nsu enyi agyen, na mama hɔn esutsen apem dɛ ngo, EWURADZE Nyankopɔn na ɔse.
15. Ber a mebɛma Egypt asaase ayɛ amamfo na ɔabɔ no, asaase a n'amayɛ nyina abɔ no no, ber a mubokuku hɔn a wɔtse do nyina no, nna wobohu dɛ emi nye EWURADZE.
16. Sukwadwom a wɔdze botwa ewuo nye yi; amanaman mbabaa no wɔdze botwa sukwadwom: wɔdze botwa Egypt na ne nyimpadodow no nyina ho sukwadwom, EWURADZE Nyankopɔn na ɔse.
17. Ɔbaa dɛ afe a otsia duebien no, bosoom no mu da a otsia duenum no so, EWURADZE n'asɛm baa mo hɔ, dɛ,
EZK.32.18, Onyimpa ba, twa ewuo wɔ Egypt nyimpadodow no ntsi, na tow ɔno na amanaman atsenkafo hɔn mbabaa no kɛhyɛ daadzetsirmu no ho, nkɛka hɔn a wosian kɔ mona mu no ho.
19. Woana na esen no ahoɔfɛw? Sian, na kɛda monomonomfo no nkyɛn.
20. Hɔn a wɔtotɔ afona ano no mu, na wɔbɔtotɔ: woeyi no ama afona: wɔntwe ɔno na ne nyimpadodow nyina nkɔ.
21. Akatakyi mu ahoɔdzenfo no fi samanadze bɛkasa akyerɛ ɔno na hɔn a wɔboa no no: woesian deda hɔ komm, monomonomfo a afona kunkum hɔn no a.
22. Asiria wɔ hɔ ɔnye n'asafo nyinara; ne ndakamona etwa no ho ehyia: hɔn nyinara atɔfo a afona kunkum hɔn a:
23. ɔno a wɔabɔ ne nda wɔ mona mu noho noho, na n'asafo etwa n'adakamona ho ehyia: hɔn nyinara atɔfo a afona kunkum hɔn a woyii hu wɔ atseasefo asaase do no a.
24. Hɔ na Elam na ne nyimpadodow etwa n'adakamona ho ehyia nyina wɔ: hɔn nyinara atɔfo a afona kunkum hɔn a wɔdze monomonomyɛ esian kɔ asaasetsirmu no ho a woyii hu wɔ atseasefo asaase do, na wɔnye hɔn a wosian kɔ mona mu no asoa hɔn enyito.
25. Wɔatow no mpa wɔ atɔfo no mu aka ne nyimpadodow nyina ho; ne ndakamona etwa no ho ehyia: hɔn nyinara monomonomfo a afona kunkum hɔn a; osiandɛ hɔn ho hu ka atseasefo asaase no, na wɔnye hɔn a wosian kɔ mona mu no asoa hɔn enyito: wɔdze no ato atɔfo finimfin.
26. Hɔ na Mesek, Tubal, na ne nyimpadodow no nyina wɔ; ne ndakamona etwa no ho ehyia: hɔn nyinara monomonomfo a afona kunkum hɔn a; osiandɛ woyii hu wɔ atseasefo asaase do.
27. Na wɔrennye akatakyi a wɔatotɔ monomonomfo mu no a wɔdze hɔn akondadze esian kɔ samanadze no, na wɔdze hɔn mfona atoto hɔn tsir adze, na hɔn emumuyɛ wɔ hɔn mbiew do no, adeda; osiandɛ hɔn ho hu kitsaa akatakyi wɔ atseasefo asaase no do.
28. Na ɔwo so wobobubu wo wɔ monomonomfo no mu, na enye hɔn a wɔatotɔ afona ano no akɛda.
29. Hɔ na Edom wɔ, n'ahemfo na ne mbapɔmba nyina a hɔn ahoɔdzen no mu ara wɔdze hɔn atoto hɔn a wɔatotɔ afona ano no nkyɛn: wɔnye monomonomfo na hɔn a wosian kɔ mona mu no bɛdeda.
30. Hɔ na kwaamu afamu mbapɔmba no wɔ, hɔn nyinara, na Zidonfo nyinara a wɔnye atɔfo esian kɔ no; hɔn ho hu a wɔdze hɔn akatakyisɛm yii no mu na hɔn enyi atoto; na wɔnye hɔn a wɔatotɔ afona ano no deda hɔ dɛ monomonomfo, na wɔnye hɔn a wosian kɔ mona mu no soa hɔn enyito.
31. Farao bohu hɔn, na no werɛ akyekye wɔ ne nyimpadodow no nyinara ho: mekyerɛ Farao na no dɔm nyina a wɔatotɔ afona ano no, EWURADZE Nyankopɔn na ɔse.
32. Na mama no ho hu ada atseasefo asaase no do: na wɔdze no bɔto monomonomfo no finimfin, wɔ hɔn a wɔtotɔ afona ano no nkyɛn, mekyerɛ Farao na ne nyimpadodow no nyina, EWURADZE Nyankopɔn na ɔse.

## Tsir 33

1. Na EWURADZE n'asɛm baa mo hɔ, dɛ,
EZK.33.2, Onyimpa ba, kasa kyerɛ wo man ne mba, na se hɔn dɛ, Sɛ medze afona no ba asaase bi do, na sɛ asaase no mu mba no yi barimba bi fi hɔn mu, na wɔdze no si ɔweɔmfo ma hɔnho:
3. na sɛ ber a obohu afona dɛ ɔreba asaase no do no, ɔbɔ akasamu no mu dze bɔ ɔman no kɔkɔ
4. na obi tse akasamu no ndze, na ɔammfa kɔkɔbɔ no a, sɛ afona no ba, na ɔfa no kɔ a, no bɔgyaa bobua nankasa n'etsifi.
5. Sɛ ɔtsee akasamu no ne ndze, na ɔammfa kɔkɔbɔ no a, no bɔgyaa bobua n'etsifi: naaso sɛ ɔfaa kɔkɔbɔ no a, nkyɛ ɔagye ne kra nkwa.
6. Na sɛ ɔweɔmfo no hu dɛ afona no reba, na ɔammbɔ akasamu no mu, na ɔman no ennya nkaabɔ, na afona no ba bɛfa nyimpa biara fi hɔn mu kɔ a; ɔnoara dze wɔafa no kɔ wɔ n'emumuyɛ mu, naaso no bɔgyaa no mibebisa no wɔ ɔweɔmfo no nsamu.
7. Dɛm ntsi ɔwo, onyimpa ba, medze wo esi ɔweɔmfo ama Israelfo; dɛm ntsi tsie m'anomu asɛm, na fa me nkaabɔ ma hɔn.
8. Sɛ mese mumuyɛnyi dɛ, Mumuyɛnyi, wu ara na ibowu, na ɔwo annkasa ammbɔ mumuyɛnyi no kɔkɔ emmfi ne bra ho a, mumuyɛnyi no dze, obowu n'emumuyɛ mu, naaso no bɔgyaa no dze, mibebisa no wɔ wo nsamu.
9. Naaso, sɛ ɔwo ebɔ mumuyɛnyi no kɔkɔ wɔ ne bra ho dɛ ɔnsan mfi ho, na ɔanndan emmfi ne bra ho a; obowu n'emumuyɛ mu, na ɔwo dze agye wo kra nkwa.
10. Na ɔwo, onyimpa ba, se Israelfo dɛ: Mbrɛ hom kasa nye yi, dɛ, Hɛn mbrato na hɛn bɔn hyɛ hɛn do, na yɛafomfɔn wɔ mu; yebesi dɛn koraa atsena ase?
11. Se hɔn dɛ, Metse ase yi, EWURADZE Nyankopɔn na ɔse, Minnyi enyigye wɔ mumuyɛnyi no wu mu; na mbom dɛ mumuyɛnyi bɛdan efi ne bra ho na oenya nkwa a: hom nsan, hom nsan mfi hom bra bɔn no ho; na ɔyɛ dɛn ntsi na hom bowu, Israel fifo?
12. Na ɔwo, onyimpa ba, se wo man no ne mba no dɛ, Ɔtseneneenyi ne ndzeyɛtsenenee renngye no wɔ ne mbrato da no mu; na mumuyɛnyi n'emumuyɛ dze, orinnsian ɔno ntsi mma ɔnnhwe ase wɔ da a ɔbɛsan efi n'emumuyɛ ho no: eso nyia ɔyɛ tseneneenyi no nam dɛm do runntum ntsena ase wɔ da a ɔbɛyɛ bɔn no mu.
13. Sɛ mese tseneneenyi dɛ obenya nkwa ara ampa a; sɛ ɔtwer ne ndzeyɛtsenenee, na ɔyɛ emumuyɛ a, wɔrennkaa ne ndzeyɛtsenenee no mu biara; na emumuyɛ a ɔayɛ no, ɔnoara mu na obowu.
14. Bio, sɛ mese mumuyɛnyi dɛ, Owu na ibowu; na sɛ ɔsan fi no bɔn ho, na ɔyɛ dza ɔfa mbra mu na ɔtsen a;
15. sɛ mumuyɛnyi no dan ahobadze no ma, ɔhyɛ dza owiae no ananmu, ɔnantsew nkwa ahyɛdze no do, dɛ ɔnnyɛ emumuyɛdze a; nkwa ara na obenya, orunnwu.
16. Wɔrennkaa no bɔn a ɔayɛ no mu biara nntsia no: ɔayɛ dza ɔfa mbra mu na ɔtsen; nkwa ara na obenya.
17. Naaso wo man ne mba no wɔse dɛ, EWURADZE n'amambu nnsaa: na hɔn dze, hɔnara na hɔn amambu nnsaa.
18. Sɛ tseneneenyi san fi ne ndzeyɛtsenenee ho, na ɔyɛ emumuyɛ a, no mu ara na obowu.
19. Na sɛ mumuyɛnyi san fi n'emumuyɛ ho, na ɔyɛ dza ɔfa mbra mu na ɔtsen a, ɔnam do benya nkwa.
20. Naaso hom ka dɛ, EWURADZE n'amambu nnsaa. Israel fifo, mubobu hom atsɛn dɛ mbrɛ hom mu biara n'abrabɔ tse.
21. Na ɔbaa dɛ hɛn ndɔmmumkɔ afe a otsia duebien no, bosoom a otsia du no, bosoom no ne da a otsia enum no mu, na obi a oguanee fi Jerusalɛm mu baa mo hɔ, dɛ; Wɔabɔ kurow no.
22. Afei EWURADZE nsa baa mo do ewimbir no, ansaana nyia oguanee no reba; aber a ɔbaa mo hɔ anapa no, nna oebue m'ano dada; na m'ano buei na mutumii kasaa bio.
23. Na EWURADZE n'asɛm baa mo hɔ, dɛ,
EZK.33.24, Onyimpa ba, hɔn a wɔtse Israel asaase do ekurofo mu no ka dɛ, Abraham yɛ ɔbaakofo, na onyaa asaase no tsenaa do: na hɛn dze, yɛdɔɔ so; wɔdze asaase no ama hɛn dɛ egyapadze.
25. Dɛm ntsi se hɔn dɛ, Mbrɛ EWURADZE Nyankopɔn se nye iyi: Hom dze bɔgya ka ho dzidzi, na hom ma hom enyi do hwɛ hom abosom, na hom ka bɔgya gu: aso hom bɛfa asaase no ayɛ homdze?
26. Hom gyinagyina hom afona do, hom yɛ ekyiwadze, na hom mu biara gu ne nyɛnko yer ho fi: aso hom bɛfa asaase no ayɛ homdze?
27. Mbrɛ ka kyerɛ hɔn nye yi, Mbrɛ EWURADZE Nyankopɔn se nye iyi: Metse ase yi, ampaara hɔn a wɔwowɔ ekurofo no do no bɔtotɔ afona ano, na nyia ɔwɔ haban petee mu no, medze no bɛma mbowa ma woeedzi, na hɔn a wɔwowɔ aban adzendzen na etu mu no, wobowuwu yardɔm ano.
28. Na mebɛma asaase no ayɛ amamfo na ahobowdze, na no tum no nkontompɔ no bɔbɔ adze; na Israel mbepɔw bɛyɛ afo, ma biara runndua do.
29. Nna wobohu dɛ emi nye EWURADZE, ber a mayɛ asaase no amamfo na ahobowdze no, osian hɔn ekyiwadze nyinara a wɔayɛ ntsi.
30. Na ɔwo, onyimpa ba dze, wo man ne mba keka wo ho asɛm wɔ afasu ho na adan mbobow ano, na obi kasa kyerɛ obi, biara na no nua, dɛ, Meserɛ hom, hom mbra mbetsie asɛm kor a ofi EWURADZE nkyɛn aba.
31. Na wɔba wo nkyɛn dɛ man bi ba, na wɔtsenatsena w'enyim dɛ me man, na wotsie wo nsɛm, na wɔnnyɛ: osiandɛ wɔdze hɔn ano kyerɛ dɔ pii, naaso hɔn akoma dze, odzi hɔn mfaso ekyir.
32. Na, hwɛ, etse dɛ obi a ne ndze fenemfenem na onyim sanku bɔ papaara, no ndwom dɛdɛɛdɛw ma hɔn: osiandɛ wɔtse wo nsɛm, naaso wɔnnyɛ.
33. Na sɛ iyi ba mu a, (hwɛ, ɔbɛba, ) nna wobohu dɛ nkɔnhyɛnyi atsena hɔn mu pɛn.

## Tsir 34

1. Na EWURADZE n'asɛm baa mo hɔ, dɛ,
EZK.34.2, Onyimpa ba, hyɛ nkɔm tsia Israel nguanhwɛfo, hyɛ nkɔm, na se hɔn, mekyerɛ nguanhwɛfo no, dɛ, Mbrɛ EWURADZE Nyankopɔn se nye iyi: Ndom nka Israel nguanhwɛfo a wɔnyɛn hɔnankasa hɔnho! Aso nnyɛ nguan na nguanhwɛfo wɔsɛ dɛ wɔnyɛn hɔn?
3. Hom dzi angoa no, na hom fura nguannhwi, hom ku dza wɔadɔ angoa no; na hom nnyɛn nguan no.
4. Hom annhyɛ hɔn a woegura no dzen, eso hom annsa dza ɔyar no yarba, eso hom annkyekyer dza ebubu no, eso hom annkɛfa dza wɔapam no no ammba, eso hom annhwehwɛ dza ayew no n'ekyir kwan; na mbom hom dze nhyɛ na etsiɔdzen edzi hɔn do tum.
5. Na wɔbɔɔ hɔn petsee, osiandɛ wonnyi guanhwɛfo: na wɔbɛyɛɛ edziban maa hambowa nyinara, na wɔbɔɔ hɔn petsee.
6. Mo nguan kyinkyiin mbepɔw nyina na koko tsentsen biara do: nyew, wɔbɔɔ mo nguan petsee asaase nyina enyi; na biara nnyi hɔ a ɔhwehwɛɛ hɔn anaa otsiiw hɔn.
7. Dɛm ntsi, hom nguanhwɛfo, hom ntsie EWURADZE n'asɛm:
8. Metse ase yi, EWURADZE Nyankopɔn na ɔse, ampaara, susuampaara dɛ mo nguan bɛyɛɛ afonam, na mo nguan bɛyɛɛ edziban maa hambowa nyinara, osiandɛ guanhwɛfo biara nnyi hɔ ntsi, eso mo nguanhwɛfo annhwehwɛ mo nguan, na mbom nguanhwɛfo no nyɛɛn hɔnankasa hɔnho, na wɔannyɛn mo nguan no;
9. dɛm ntsi, hom nguanhwɛfo, hom ntsie EWURADZE n'asɛm;
10. Mbrɛ EWURADZE Nyankopɔn se nye iyi: Hwɛ, menye nguanhwɛfo no enya; na mibebisa mo nguan wɔ hɔn nsamu, na mama woegyaa nguan no nyɛn; eso nguanhwɛfo no rennyɛn hɔnankasa hɔnho ara bio; na mebɛgye mo nguan efi hɔn anomu, mma wɔannyɛ edziban amma hɔn.
11. Na mbrɛ EWURADZE Nyankopɔn se nye iyi: Hwɛ, emi mara, marankasa, mobɔhwehwɛ mo nguan, na metsiw hɔn.
12. Dɛ mbrɛ guanhwɛfo tsiw no nguankuw wɔ da a ɔaba no nguan a wɔabɔ hɔn apetse mbeambea no mu no, dɛmara so na mibetsiw mo nguan; na mibeyi hɔn efi mbeambea nyina a wɔabɔ hɔn apetse hɔ no wɔ mununkum na sum da no mu.
13. Na mibeyi hɔn mefi aman mu, na maboaboa hɔn ano mefi nkurow nkurow do, na medze hɔn aba hɔnara hɔn asaase do; na manyɛn hɔn wɔ Israel mbepɔw do esuka no nkyɛn, nye asaase no do tsenabea nyina.
14. Na medze edzidzidze pa mebɛnyɛn hɔn, na Israel mbepɔw atsentsen do bɛyɛ hɔn nguamban: hɔ na wobobutubutuw nguamban pa mu, na edzidzibea a ɔatɔ seradze mu na wobedzidzi wɔ Israel mbepɔw do.
15. Emi mara mebɛnyɛn mo nguan, na mama woebutubutuw famu, EWURADZE Nyankopɔn na ɔse.
16. Mobɔhwehwɛ dza ɔyewee no, na medze dza wɔpaam no no asan aba, na makyekyer dza wobubui no, na mahyɛ dza ɔyaree no dzen: na mebɛsɛɛ dza ɔadɔ seradze na dza ɔyɛ dzen no; mebɛnyɛn hɔn atsɛmbu mu.
17. Na hom, mo nguankuw dze, mbrɛ EWURADZE Nyankopɔn se nye iyi: Hwɛ, murubu nantwi na nantwi ntamu atsɛn, na nguannyin na mpɔnkyenyin ntamu so.
18. Aso ɔyɛ adze kakraba ma hom dɛ hom dzidzi edzidzibea pa do, na hom edzidzibea nkaa no dze, tsiatsia ara na hom tsiatsia do? Hom nom nsu a agyen, na nkaa no dze, hom dze hom anan fon no?
19. Na mo nguan dze, wodzi dza hom dze hom anan etsiatsia do, na wɔnom dza hom dze hom anan afon no.
20. Dɛm ntsi mbrɛ EWURADZE Nyankopɔn ka kyerɛ hɔn nye yi: Hwɛ, emi, marankasa, mubobu nantwi a ɔadɔ seradze na nantwi a ɔafɔn ntamu atsɛn.
21. Osiandɛ hom dze hom nkyɛnmu na hom abatsir sunsun, na hom dze hom mmbɛn sesɛ ayarfo nyina, kodu dɛ hom abɔ hɔn apetse mbeambea ntsi;
22. dɛm ntsi mebɛgye mo nguankuw nkwa, na wɔrennyɛ afonam bio; na mubobu nantwi na nantwi ntamu atsɛn.
23. Na medze guanhwɛfo kor mibesi hɔn do, na ɔanyɛn hɔn, m'akowaa David a; ɔbɛnyɛn hɔn, na ɔayɛ hɔn guanhwɛfo.
24. Na emi EWURADZE mebɛyɛ hɔn Nyankopɔn, na m'akowaa David ayɛ hɔn mu safohen; emi EWURADZE na maka.
25. Na menye hɔn bedzi asomdwee ahyɛmu, na mama mbowa bɔn efi asaase no do: na wɔbɛtsena sar do dwudwoodwo, na wɔadeda kwaa mu.
26. Na mebɛma hɔn na mbeambea a wɔdeda mo koko ho hyia no ayɛ nhyira; na mebɛma nyankom atɔ wɔ ne ber mu; ɔbɛyɛ nhyira nyankom.
27. Na haban mu dua bɔsow n'aba, na asaase beyi no ndɔbaa, na wɔbɛyɛ sɔkyee wɔ hɔn asaase do; na wobohu dɛ emi nye EWURADZE, ber a mebubu hɔn kɔndua ne mbeabeamu no, na meyi hɔn mefi hɔn a wodzii hɔn nya no nsa.
28. Na wɔrennda ho nnyɛ amanaman afonam bio, eso asaase do abowa remmemen hɔn; na wɔbɛtsena hɔ dwudwoodwo, na biara nnkɛma hɔn bo etu.
29. Na mibesiesie kwa a ɔyɛ atsenka ama hɔn, na kɔm runnku hɔn bio wɔ asaase no do, anaa so wɔronnsoa abosonsɔrfo hɔn enyito bio.
30. Na wobohu dɛ emi EWURADZE hɔn Nyankopɔn menye hɔn tse, na dɛ hɔn, Israel fifo, wɔyɛ me man, EWURADZE Nyankopɔn na ɔse.
31. Na hom mo nguan, m'edzidzibea do nguan, hom yɛ nyimpa, na emi nye hom Nyankopɔn, EWURADZE Nyankopɔn na ɔse.

## Tsir 35

1. EWURADZE n'asɛm baa mo hɔ bio, dɛ, , #Isa 34.5-17; 63.1-6; Jer 49.7-22; Eze 25.12-14; Amos 1.11
2. Onyimpa ba, fa w'enyi si Seir bepɔw do, na hyɛ nkɔm gu no do, na se no dɛ,
EZK.35.3, Mbrɛ EWURADZE Nyankopɔn se nye iyi: Hwɛ, Seir bepɔw, menye wo enya, na mebɛtsen me nsa wɔ wo do, na mayɛ wo amamfo na ahobowdze.
4. Mebɛma wo nkurow abobɔ, na ɔwo ebɛyɛ amamfo; na ibohu dɛ emi nye EWURADZE.
5. Osiandɛ ewɔ daa enyitan na eyi Israelmba ahyɛ afona no n'ahoɔdzen nsa wɔ hɔn mbusu ber mu, wɔ hɔn ewiei emumuyɛ ne ber no ntsi:
6. dɛm ntsi, metse ase yi, EWURADZE Nyankopɔn na ɔse, mibesiesie wo mama bɔgya, na bɔgya etsiw wo: susuampa dɛ ɔwo ennkyir bɔgya no, bɔgya ara na obetsiw wo.
7. Mbrɛ mubodua ayɛ bepɔw Seir ahobowdze na amamfo nye no; na mubotwa nyia ɔresen na nyia ɔresan no efi mu.
8. Na medze n'atɔfoe bɛhyɛ ne mbepɔw do amaama: wo nkoko do na wo mbɔnsa mu na w'esuka nyina mu na hɔn a wɔatotɔ afona ano nyina no bogugu.
9. Mebɛma ayɛ daa amamfo, na wo nkurow no wɔrenntsena do: na hom bohu dɛ emi nye EWURADZE.
10. Osiandɛ aka dɛ, Amanaman ebien yi, na nkurow nkurow ebien yi bɛyɛ medze, na yɛafa edzi do; ber a nna EWURADZE wɔ hɔ:
11. dɛm ntsi, metse ase yi, EWURADZE Nyankopɔn na ɔse, mebɛyɛ dɛ mbrɛ w'ebufuw no tse, na dɛ mbrɛ w'enyitan a akyerɛ no wɔ kyir a edze kyir hɔn no mu no tse; na mebɛma woehu me wɔ hɔn mu, ber a mubobu wo atsɛn no.
12. Na ibohu dɛ emi EWURADZE matse wo kasabɔn a akasa etsiatsia Israel mbepɔw no dɛ, Wɔayeyɛ afoafo, wɔdze ama hɛn dɛ yendzi.
13. Na hom dze hom ano edzi mo do ekokrokosɛm, na hom ama hom nsɛm adɔɔ so etsia me: matse.
14. Mbrɛ EWURADZE Nyankopɔn se nye iyi: Ber a asaase nyina bedzi ehurusi no, mebɛyɛ wo amamfo.
15. Dɛ mbrɛ ɔwo idzii Israel fifo egyapadze eduwa, dɛ ɔayɛ afo ntsi no, dɛmara na medze bɛyɛ wo: Seir bepɔw, ebɛyɛ afo, na Edom nyina no mu nyina mpo: na wobohu dɛ emi nye EWURADZE.

## Tsir 36

1. Na ɔwo, onyimpa ba, hyɛ nkɔm kyerɛ Israel mbepɔw no, na se dɛ, Israel mbepɔw, hom ntsie EWURADZE n'asɛm.
2. Mbrɛ EWURADZE Nyankopɔn se nye iyi: Osiandɛ tamfo no aka hom ho asɛm dɛ, Yɛɛ! Na, Tsetse mbepɔw no abɛyɛ hɛndze no:
3. dɛm ntsi hyɛ nkɔm, na se dɛ, Mbrɛ EWURADZE Nyankopɔn se nye iyi: Osian ara mpo dɛ wɔayɛ hom amamfo, na wɔamemen hom mbea nyinara, ma hom adan enyadze ama amanaman nkaa no, na hom deda akasakasafo ano, na hom ayɛ nkorɔfo nsopa ntsi:
4. dɛm ntsi, Israel mbepɔw, hom ntsie EWURADZE Nyankopɔn n'asɛm; Mbrɛ EWURADZE Nyankopɔn ka kyerɛ mbepɔw na akoko, esuka na mbɔnsa, ekurofo na nkurow a woetutu do a ayeyɛ afodze na asesardze ama amanaman nkaa a wɔabɔ hɔn ho aprɔw no nye yi:
5. dɛm ntsi mbrɛ EWURADZE Nyankopɔn se nye iyi: Ampa me nyinkuntwe gya no mu na makasa etsia amanaman nkaa no, na Edom nyina wɔdze hɔn akoma nyina n'enyigye na kra mu enyimtsiabu mu afa m'asaase ayɛ hɔn enyadze, dɛ wɔbɔtow akyen ayɛ afodze:
6. dɛm ntsi hyɛ Israel asaase ho nkɔm, na se mbepɔw na akoko, esuka na mbɔnsa no dɛ, Mbrɛ EWURADZE Nyankopɔn se nye iyi: Hwɛ, maka no wɔ me nyinkuntwe na m'ebufuhyew mu, osiandɛ hom asoa abosonsɔrfo enyito ntsi:
7. dɛm ntsi mbrɛ EWURADZE Nyankopɔn se nye iyi: Mama me nsa do, dɛ, Ampaara, abosonsɔrfo a abɔ hom ho aprɔw no, hɔnara na wɔbɔsoa hɔn enyito.
8. Na hom, Israel mbepɔw dze, hom bɔtoto hom abaw, na hom asow hom aba ama me man Israel; na wɔabɛn wɔreba.
9. Na, hwɛ, mowɔ hɔ ma hom, na mebɛdan maba hom nkyɛn, na wɔbɔdɔw hom na woedua hom do adze:
10. na mebɛma nyimpa adɔɔ so wɔ hom do, Israel fi nyina nyina: na nkurow no wɔbɛtsenatsena mu, na wɔakyekyer ekurofo no:
11. na mebɛma nyimpa na mbowa adɔɔ so wɔ hom do; na wɔbɔdɔr na wɔawowo: na mebɛma wɔatsenatsena hom do dɛ hom nkan no ber no, na mayɛ hom yie asen hom ahyɛse no: na hom bohu dɛ emi nye EWURADZE.
12. Nyew, mebɛma nyimpa anantsenantsew hom do, me man Israel no a; na wɔbɛfa wo ayɛ hɔndze, na ayɛ hɔn egyapadze, na ofitsi kɔ yi, erennda ho nngye hɔn nsamu mba bio.
13. Mbrɛ EWURADZE Nyankopɔn se nye iyi: Osiandɛ wɔse wo dɛ, Ɔwo asaase yi eyɛ nyimpa ɔmememfo, na ama wo man edzi awo mba ewu:
14. dɛm ntsi eremmemen nyimpa bio, eso eremma wo man nndzi awo mba ewu bio, EWURADZE Nyankopɔn na ɔse;
15. eso meremma enntse abosonsɔrfo enyito no bio, eso eronnsoa aman ahorohoraa bio, eso eremma wo man mmfintsiw bio, EWURADZE Nyankopɔn na ɔse.
16. EWURADZE n'asɛm baa mo hɔ bio, dɛ,
EZK.36.17, Onyimpa ba, ber a Israel fi tsenatsenaa hɔnankasa hɔn asaase do no, wɔdze hɔn abrabɔ na hɔn ndzeyɛɛ guu ho fi: hɔn abrabɔ yɛɛ m'enyi do dɛ ɔbrafo no ho fi.
18. Dɛm ntsi na muhuee m'ebufuhyew guu hɔn do wɔ bɔgya a wɔkae guu asaase no do ntsi, na hɔn abosom a wɔdze guu ho fi no ntsi:
19. na mobɔɔ hɔn petsee amanaman mu, na mepansaam hɔn guguu nkurow do: mbrɛ hɔn abrabɔ na hɔn ndzeyɛɛ tse no, na mubuu hɔn atsɛn.
20. Na wodur amanaman a wɔkɔr hɔ no do no, wohuraa me dzin krɔnkrɔn no ho; wɔ dɛ adasa kaa no wɔ hɔn ho dɛ, Woyinom nye EWURADZE ne man, na woefi n'asaase do kɔ.
21. Na minyaa tsema wɔ me dzin krɔnkrɔn a Israel fifo huraa ho wɔ amanaman a wɔkɔr hɔn mu no ntsi.
22. Dɛm ntsi se Israel fifo dɛ, Mbrɛ EWURADZE Nyankopɔn se nye iyi: Israel fifo, nnyɛ hom ntsi bi na meyɛ iyi, na mbom me dzin krɔnkrɔn a hom huraa ho wɔ amanaman a hom kɔr hɔn mu no ntsi a.
23. Na mebɛyɛ me dzin kɛse a woegu ho fi, wɔ amanaman a hom egu ho fi wɔ hɔn mu no krɔnkrɔn; na amanaman bohu dɛ emi nye EWURADZE, EWURADZE Nyankopɔn na ɔse, ber a wɔbɛda mo krɔnkrɔnyɛ edzi wɔ hom mu wɔ hom enyiwa mu no.
24. Na mibeyi hom efi amanaman mu, na maboaboa hom ano efi nkurow nkurow nyina do, na medze hom aba homankasa hom asaase do.
25. Na medze esu krɔngyenn mebɛpetse hom do, na hom ho atsew: hom ho fi nyina, na hom abosom nyina na mebɛtsew hom ho efi.
26. Mebɛma hom akoma fofor so, na medze sunsum fofor ahyɛ hom mu: na mibeyi ɔbo akoma efi hom honam mu, na mama hom honam akoma., #Eze 11.19
27. Na medze mo sunsum bɛhyɛ hom mu, na mama hom anantsew m'ahyɛdze mu, na hom esie m'atsɛmbudze no, na hom ayɛ.
28. Na hom bɛtsena asaase a medze maa hom egyanom no do; na hom bɛyɛ me man, na emi so mayɛ hom Nyankopɔn.
29. Na mebɛgye hom efi hom efifidze nyina mu: na mebɛfrɛ eburow aba, na mama ɔadɔɔ so, na meremmfa kɔm bi nnto hom do.
30. Na mebɛma dua no nsowee, na hamu ndɔbaa adɔɔ so, amma hom ennya kɔm ho ahorohoraa wɔ amanaman mu bio.
31. Nna hom bɛkaa hom abrabɔ bɔn, na hom ndzeyɛɛ a ɔnnyɛ no; na homankasa hom ho bɛyɛ hom nkɔw wɔ hom enyiwa do wɔ hom emumuyɛ na hom atantandze no ntsi.
32. Nnyɛ hom ntsi bi na meyɛ iyi, EWURADZE Nyankopɔn na ɔse, hom nhu: Israel fi, hom enyi nto na hom enyim ngu ase wɔ hom abrabɔ ntsi.
33. Mbrɛ EWURADZE Nyankopɔn se nye iyi: Da a mebɛtsew hom ho efi hom emumuyɛdze nyina mu no, mebɛma wɔatsenatsena nkurow no do, na wɔakyekyer amamfo no.
34. Na asaase a ɔda hɔ pan no, wɔbɔdɔw, ber a nkyɛ ɔdaa hɔ pan wɔ hɔn a wotwaa mu nyina enyiwa mu no.
35. Na wɔbɛse dɛ, Asaase a ɔdaa hɔ pan yi na ɔayɛ dɛ Eden ture yi; na nkurow a ɔbobɔe, ɔyeyɛɛ amamfo na odwurudwuruwii no na wɔagyegye ho ban na wɔtsetse do yi.
36. Nna amanaman a aka a wɔabɔ hom ho aprɔw no bohu dɛ emi nye EWURADZE na mesi dza odwuruwii no, na matsɛw dza ɔyɛɛ afo no: emi EWURADZE na maka, na mebɛyɛ.
37. Mbrɛ EWURADZE Nyankopɔn se nye iyi: Iyi so ntsi na Israel fifo bɛba mo hɔ ebisa, ma mayɛ mama hɔn; mebɛma wɔadɔr nyimpa dɛ nguankuw.
38. Dɛ nguankuw a wɔdze bɔ ɔhyew afɔr, dɛ Jerusalɛm nguankuw wɔ n'afahyɛ ber mu; dɛmara so na ekurofo no nyimpa ekuwekuw bɛhyehyɛ no amaama: na wobohu dɛ emi nye EWURADZE.

## Tsir 37

1. EWURADZE ne nsa baa mo do, na ɔdze me puei wɔ EWURADZE no sunsum mu, na ɔdze me kesii bɔnsa no finimfin; na mbiew ahyɛ mu ma;
2. na ɔmaa mikyiin ho hyiae: na hwɛ, wɔdɔɔ so papaara wɔ bɔnsa no enyi; na hwɛ, hɔn ho akokwa dɛ.
3. Na ɔsee me dɛ, Onyimpa ba, Aso mbiew yi benya nkwa? Na mubuaa dɛ, EWURADZE Nyankopɔn, ɔwoara na inyim.
4. Na ɔsee me bio dɛ, Hyɛ nkɔm wɔ mbiew yi do, na ka kyerɛ hɔn dɛ, Hom mbiew a hom ho akokwa, hom ntsie EWURADZE n'asɛm.
5. Mbrɛ EWURADZE Nyankopɔn se mbiew yi nye yi: Hwɛ, mebɛma ahom ahɛn hom mu, na hom enya nkwa.
6. Na medze ntsin esusuo hom mu, na medze nam egu hom do, na medze werba akata hom do, na medze ahom ahɛn hom mu, na hom enya nkwa; na hom ehu dɛ emi nye EWURADZE.
7. Nna mehyɛɛ nkɔm dɛ mbrɛ wɔhyɛɛ me no: na merehyɛ nkɔm no, metsee dede, na hwɛ, asaasewosow a, na mbiew no boaboaa ano, biew besii ne biew enyim.
8. Na mohwɛe, na hwɛ, ntsin baa hɔn do, na nam baa ho, na werba bɛkataa do: naaso nna ahom bi nnyi mu.
9. Nna ɔsee me dɛ, Hyɛ nkɔm kyerɛ mframa no, onyimpa ba, hyɛ nkɔm, na se mframa no dɛ, Mbrɛ EWURADZE Nyankopɔn se nye iyi: Ahom e, fi mframa ananmu bra, na bɔhom gu atɔfo yi do, ma wonnya nkwa ɛ.
10. Nna mehyɛɛ nkɔm dɛ mbrɛ ɔhyɛɛ me no, na ahom no baa hɔn mu, na wonyinyaa nkwa, na wogyinagyinaa hɔn anan do, dɔm kɛse paara.
11. Nna ɔsee me dɛ, Onyimpa ba, mbiew yi nye Israel fifo nyinara: na hwɛ, wɔka dɛ, Hɛn mbiew ho akokwa, na hɛn enyidado ahera; woetwa hɛn akyen korakora.
12. Dɛm ntsi hyɛ nkɔm, na se hɔn dɛ, Mbrɛ EWURADZE Nyankopɔn se nye iyi: Hwɛ, murubuebue hom ndakamona ano, na mama hom efi hom nda mu epuepue, me man; na medze hom aba Israel asaase do.
13. Na hom bohu dɛ emi nye EWURADZE, ber a mebuebue hom ndakamona ano, na mama hom efi hom ndakamona mu epuepue no, me man.
14. Na medze mo sunsum bɛhyɛ hom mu, na hom enya nkwa, na medze hom ekodua homankasa hom asaase do: na hom bohu dɛ emi EWURADZE na maka, na mayɛ, EWURADZE na ɔse.
15. EWURADZE n'asɛm baa mo hɔ bio, dɛ,
EZK.37.16, Na ɔwo, onyimpa ba, fa poma kor ma woho, na kyerɛw wɔ do dɛ, Juda dze, na ne mfɛfo Israelmba no dze: nkyii fa poma kor so, na kyerɛw wɔ do, Josef dze, Efraim poma, na ne mfɛfo Israel fifo nyinara dze:
17. na fa ebien nyina bɔ mu kyekyer no poma kor ma woho, na wɔnyɛ kor wɔ wo nsamu.
18. Na sɛ wo man hɔn mba no ka kyerɛ wo dɛ, Aso erennkyerɛ hɛn yinom ase a?
19. Ka kyerɛ hɔn dɛ, Mbrɛ EWURADZE Nyankopɔn se nye iyi: Hwɛ, mebɛfa Josef no poma a ɔdze Efraim ne nsamu na Israel mbusuakuw na ne mfɛfo dze no; medze hɔn mebɛka Juda poma no ara ho, na mayɛ hɔn poma kor, na wɔayɛ kor wɔ me nsamu.
20. Na mpoma a ekyerɛkyerɛɛw do no, ma wɔnko wo nsamu wɔ hɔn enyim.
21. Na se hɔn dɛ, Mbrɛ EWURADZE Nyankopɔn se nye iyi: Hwɛ, mebɛfa Israelmba efi amanaman a wɔakokɔ hɔ no mu, na maboaboa hɔn ano wɔ mbea nyina, na medze hɔn akɔ hɔnankasa hɔn asaase do:
22. na mebɛyɛ hɔn ɔman kor wɔ asaase no mu, wɔ Israel mbepɔw no do: na ɔhen kor edzi hɔn nyina hɔn do hen: na wɔrennda ho nnyɛ aman ebien bio, eso wɔrennda ho mmpaa hɔn mu nyɛ nhenman ebien bio ara da:
23. eso wɔremmfa hɔn abosom, na hɔn atantandze, na hɔn mbrato mu biara nnda ho nngu hɔnho fi ara bio: na mebɛgye hɔn nkwa efi hɔn tsenabea a wɔayeyɛ hɔn bɔn no, na matsew hɔn ho: nna wɔbɛyɛ me man, na mo so mayɛ hɔn Nyankopɔn.
24. Na m'akowaa David bedzi hɔn do hen; na hɔn nyinara enya guanhwɛfo kor: wɔbɛnantsew m'atsɛmbudze mu so, na woedzi m'ahyɛdze do, na wɔayɛ.
25. Na wɔbɛtsena asaase a medze maa m'akowaa Jakob a hom egyanom tsenaa do no do; na wɔbɛtsena do, hɔn, na hɔn mba, na hɔn mba so hɔn mba, afebɔɔ: na m'akowaa David bɛyɛ hɔn safohen afebɔɔ.
26. Nkyii so menye hɔn bedzi asomdwee ho ahyɛmu: ɔbɛyɛ domankoma ahyɛmu ama hɔn: na medze hɔn betsim, na mama wɔadɔr, na medze mo krɔnkrɔnbea mesi hɔn mu afebɔɔ.
27. Me ntamadan so besi hɔn nkyɛn; na mebɛyɛ hɔn Nyankopɔn, na hɔn so wɔayɛ me man.
28. Na amanaman bohu dɛ emi nye EWURADZE a metsew Israel ho, ber a mo krɔnkrɔn bea ebesi hɔn mu afebɔɔ no.

## Tsir 38

1. Na EWURADZE n'asɛm baa mo hɔ, dɛ,
EZK.38.2, Onyimpa ba, fa w'enyi tsim Gog do, wɔ Magog asaase do, Mesek, na Tubal safohen no, na hyɛ nkɔm tsia no
3. na se dɛ, Mbrɛ EWURADZE Nyankopɔn se nye iyi: Hwɛ, Gog, Mesek, na Tubal safohen, menye wo enya:
4. na mebɛdandan wo, na medze nkwaba ewurawura w'adadaw mu, na meyi wo efir edzi, ɔnye wo dɔm nyinara, mpɔnkɔ na mpɔnkɔdofo, hɔn nyinara wɔhyehyɛ dadzentar twem asafo kɛse pa a wɔhyehyɛ kyɛm na dadzekyɛw, hɔn nyinara wɔdzedze mfona:
5. Persia, Kus, na Put ka hɔn ho: hɔn nyina wɔwɔ kyɛm na dadzekyɛw:
6. Gomer, na no dɔmtutuw no nyina: Togarma fi a ɔwɔ kwaamu afamu noho noho no na no dɔmtutuw no nyina: mekyerɛ aman pii ka wo ho.
7. Da wo ho do, ɛhɛɛ, mia, ɔwo na w'asafo asafo a wɔaboaboa ano ehyia wo nkyɛn nyinara, na yɛ weɔmfo ma hɔn.
8. Nda pii ekyir no wɔbɛba abɛsera wo: mfe a odzi ekyir no mu no ebɛba asaase a wɔdze asan efi afona ano no mu, na wɔaboa ano efi aman pii mu, wɔ Israel mbepɔw do a wɔayeyɛ amamfo daa no mu: na woeyi efi aman mu, na wɔbɛtsena dwudwoodwo, hɔn nyinara.
9. Na ebɔfow sor, na aba dɛ ehum, ebɛyɛ dɛ nsuwusiw akata asaase no do, ɔwo, na wo dɔmtutuw nyinara, na aman pii a wɔkeka wo ho.
10. Mbrɛ EWURADZE Nyankopɔn se nye iyi: Ɔbɛba dɛ da no mu no, nsɛm bi bɛba w'adwen mu, na ebɛhyehyɛ tsirmu nhyehyɛɛ bɔn bi:
11. na ase dɛ, Mobɔfow makɔ nkurow a afasu mmbɔ ho aprɔw no n'asaase no do; mubokotua hɔn a hɔn asomu adwe hɔn, wɔtse hɔ dwudwoodwo a hɔn nyinara wɔtsetse mbrɛ afasu nnyi, na wonnyi adaban na mbobotsen so no:
12. dɛ mebɛfa asadze na mafa afo; madan wo nsa wɔ amamfo a ndɛ wɔtsetse do no do, na ɔman a wɔaboaboa ano efi amanaman a woenyinya anyɛmbowa na ndzɛmba ndzɛmba a wɔtsetse asaase ne finimfin no do.
13. Seba, na Dedan, na Tarsis eguadzifo wɔnye hɔn ngyatafɔr nyinara, wɔbɛse wo dɛ, Aso asadze na aba rebɛfa, aso apon w'asafo dɔm rebɛfa afo, dɛ erobɔsoa dwetɛ na sika akɔ, erebɛfa anyɛmbowa na ndzɛmba ndzɛmba akɔ, rebɛfa asadze kɛse?
14. Dɛm ntsi, onyimpa ba, hyɛ nkɔm, na se Gog dɛ, Mbrɛ EWURADZE Nyankopɔn se nye iyi: Aso da no a me man Israel bɛtsena ase dwudwoodwo no, ana innkohu?
15. Na ibefi wo tsenabea wɔ kwaamu afamu etsiwatsiwa mu no ho aba, ɔwo, na aman pii ka wo ho, hɔn nyinara wɔtsetse mpɔnkɔ do, asafo kɛse na dɔm akatakyi a:
16. na ɔwo Gog botu aba me man Israel do, dɛ nsuwusiw abɛkata asaase do; nda a odzi ekyir no mu no, ɔbɛba dɛ medze wo bɛba m'asaase do, ma amanaman ehu me, ber a mo krɔnkrɔnyɛ bɛda edzi wɔ wo mu wɔ hɔn enyiwa do.
17. Mbrɛ EWURADZE Nyankopɔn se nye iyi: Aso ɔwo nye nyia no a mekaa no ho asɛm tsetsebaado, menam mo nkowaa Israel nkɔnhyɛfo a wɔhyɛɛ nkɔm nda no mu mfe pii dɛ medze wo bɛba hɔn do no?
18. Na da no mu no, ɔbɛba dɛ, ber a Gog botua Israel asaase no, EWURADZE Nyankopɔn na ɔse, m'ebufuhyew bɛdzɛw m'ahwentokura mu.
19. Na me nyinkuntwe na m'ebufuw ne gya no mu na makasa dɛ, Ampaara nda no mu na ɔwosow kɛse bɛba Israel asaase do;
20. ma po mu nam, nnoma a wɔwɔ wimu, na hambowa, na aweaweambowa a wɔweawea asaase do nyinara, na adasamba a wɔwɔ asaase enyi nyinara hɔn ho bɔwosow wɔ m'enyim, na wobodwuruw mbepɔw egu famu, na mbotan kronkronn no bɔhwehwe ase, na fasu biara bɛka famu.
21. Na mebɛfrɛ afona aba no do ekitsa me mbepɔw nyina, EWURADZE Nyankopɔn na ɔse: nyimpa biara n'afona botwa no nua.
22. Na medze yardɔm na bɔgya menye no bedzi; na mobɔtɔ nsupramee, na sorbo akɛse, gya, na sɔɔfee megu ɔno, na no dɔmtutuw, na aman pii a wɔka no ho no do.
23. Na mubohuhor moho, na mayɛ mo ho krɔnkrɔn, na mama woehu me wɔ aman pii enyim, na wobohu dɛ emi nye EWURADZE.

## Tsir 39

1. Na ɔwo, onyimpa ba, hyɛ Gog do nkɔm, na se dɛ, Mbrɛ EWURADZE Nyankopɔn se nye iyi: Hwɛ, Gog! Mesek, na Tubal safohen, menye wo enya:
2. na mebɛdandan wo, na megya wo akɔ, na mama etu efi kwaamu afamu etsiwatsiwa mu aba; na medze wo maba Israel mbepɔw do.
3. na mobɔbɔ w'egyen mefi wo nsa bankum mu, na mama w'egyen menaba efi wo nsa nyimfa mu atotɔ.
4. Ɔwoara ebɔtɔ wɔ Israel mbepɔw do, ɔwo, na wo dɔmtutuw nyinara, na aman a wɔka wo ho no: medze wo mebɛma nnoma edzinam ahorow nyina, na hambowa ma woedzi.
5. Tɛtɛr mu na ebɔtɔ: na emi na maka, EWURADZE Nyankopɔn na ɔse.
6. Na mobɔsoma gya makɔ Magog, na hɔn a wɔtsetse esupruw mu dwudwoodwo no mu: na wobohu dɛ emi nye EWURADZE.
7. Na mebɛma woehu me dzin krɔnkrɔn no wɔ me man Israel mu; eso meremma kwan ma woehura me dzin krɔnkrɔn no ho ara bio: na amanaman bohu dɛ emi nye EWURADZE, Israel mu Krɔnkrɔnnyi no.
8. Hwɛ, ɔreba, na wɔbɛyɛ, EWURADZE Nyankopɔn na ɔse; iyi nye da a maka ho asɛm no.
9. Na hɔn a wɔtsetse Israel nkurow mu no befir edzi, na wɔakɔtoto akodze no mu gya wɔahyew no, akyɛm na nkataenyim nyina, ngyen na ngyen menaba, na apɔtsibaa, na mpeaa, na wobokua no mfe esuon:
10. dɛm ntsi wɔnnkɛpɛ hamu nyena, eso wonnkotwa bi wɔ kwaa mu; na wobokua akodze no: na wɔbɛfa hɔn a wɔfaa hɔn afo no afo, na wɔafom hɔn a wɔfoom hɔn no EWURADZE Nyankopɔn na ɔse.
11. Na da no, ɔbɛba dɛ mebɛma Gog funsie bea wɔ Israel, wɔ akwantsemfo bɔnsa no po boka afamu: na obesiw akwantsemfo no kwan: na hɔ na wobesie Gog na ne nyimpadodow no nyinara: na wɔbɛfrɛ no Hamon gog bɔnsa.
12. Na abosoom esuon na Israel fifo dze besie hɔn, ama wɔaatsew asaase no ho.
13. Nyew, asaase no do nkorɔfo no nyinara besie hɔn; na da a wɔbɛhyɛ me enyimnyam no, ɔbɛyɛ atsenka ama hɔn, EWURADZE Nyankopɔn na ɔse.
14. Na wobeyiyi mbarimba a wɔbɛda ho ayɛ edwuma no esi nkyɛn a wobekyinkyin asaase no do woesie akwantsemfo a wɔaka wɔ asaase no enyi wɔdze atsew ho: abosoom esuon ekyir no, wɔbɔtwee ahwehwɛ.
15. Na akwantsemfo no botwa mu wɔ asaase no do; na sɛ biara hu nyimpa ne biew a, nna ɔahyɛ no egyina, ekodu dɛ esiefo no bɛba ebesie no Hamon-gog bɔnsa no mu.
16. Na Hamona so bɛyɛ kurow bi ne dzin. Dɛm na wobesi atsew asaase no ho.
17. Na ɔwo, onyimpa ba, mbrɛ EWURADZE Nyankopɔn se nye iyi: Kasa kyerɛ nnoma horow nyina, na hambowa biara, dɛ, Hom mpon hom ho nhyia mbra; hom mboa hom ho ano mfi nkyɛnkyɛn nyina mbra mo kum afɔr a muruku mama hom no ho, mekyerɛ okum afɔr kɛse wɔ Israel mbepɔw do, ma hom edzi nam na wɔanom bɔgya., #Nyi 19.17
18. Hom bedzi akatakyi nam, na wɔanom asaase do mbapɔmba bɔgyaa, nguannyin, nguambaa, na mpɔnkye, anantwinyin, hɔn nyinara Basan anyɛmbowa a.
19. Na hom bedzi angoa amee, na wɔanom bɔgya abow, wɔ mo kum afɔr a mekum mama hom no mu.
20. Na mpɔnkɔ na ntseaseanam, ɔnye mbarimba akatakyi, na asambarimba nyinara bɛmee hom wɔ mo pon do, EWURADZE Nyankopɔn na ɔse.
21. Na medze m'enyimnyam mibesi amanaman mu, na amanaman nyinara bohu m'atsɛmbudze a mayɛ, na me nsa a medze mato hɔn do no.
22. Na ofitsi da no dze kɔ no Israel fifo bohu dɛ emi nye EWURADZE hɔn Nyankopɔn.
23. Na amanaman bohu dɛ Israel fifo kɔr ndɔmmum wɔ hɔn emumuyɛ ntsi; osiandɛ wɔfomee tsiaa me, na medze m'enyim huntsaa hɔn: nna medze hɔn mehyɛɛ hɔn ahohiahiafo nsa, na hɔn nyinara wɔtotɔr afona ano.
24. Mbrɛ hɔn ahoɔfi na mbrɛ hɔn mbrato tse no ara na medze meyɛɛ hɔn; na medze m'enyim huntsaa hɔn.
25. Dɛm ntsi mbrɛ EWURADZE Nyankopɔn se nye iyi: Afei na medze Jakob befi ndɔmmumkɔ mu asan aba, na mehu Israel fifo nyina mbɔbɔr; na matwe me dzin krɔnkrɔn no ho nyinkun.
26. Na wɔbɔsoa hɔn enyimguase, na hɔn mfom a wɔdze afom me no nyinara, ber a wɔbɛtsena hɔn asaase no do dwudwoodwo na obiara nnkeyi hɔn hu no;
27. ber a medze hɔn fi aman mu asan aba, na maboa hɔn ano efi hɔn atamfo nsaase do, na mo krɔnkrɔnyɛ ada edzi wɔ hɔn mu wɔ amanaman pii enyim no.
28. Na wobohu dɛ emi nye EWURADZE hɔn Nyankopɔn, wɔ dɛ memaa wɔkɔr ndɔmmum wɔ amanaman mu, na maboaboa hɔn ano akɔ hɔnankasa hɔn asaase do; na mirinngyaa hɔn mu biara bio wɔ hɔ ntsi;
29. eso meremmfa m'enyim nnhuntsa hɔn bio: osiandɛ mehue mo sunsum egu Israel fifo do, EWURADZE Nyankopɔn na ɔse.

## Tsir 40

1. Hɛn ndɔmmumkɔ afe a otsia eduonu enum, afe no n'ahyɛse, bosoom ne dadu no, wɔbɔɔ kurow no ekyir afe a otsia duanan no, da no ara na EWURADZE ne nsa baa mo do, na ɔdze me baa hɔ.
2. Nyankopɔn enyido adzehu mu na ɔdze me baa Israel asaase do, na ɔdze me besii bepɔw a ɔkrɔn papaara bi do a no do tse dɛ kurow bi a wɔakyekyer no pomu afamu.
3. Na ɔdze me baa hɔ, na hwɛ, barimba a no su tse dɛ boran no su wɔ hɔ a asaaba ahoma na susu ndzɛmbir kitsa ne nsamu; na ogyinaa abobokɛse no ano.
4. Na ɔbarimba no see me dɛ, Onyimpa ba, fa w'enyiwa hwɛ, na fa w'asowa tsie, na fa w'akoma tsim dza medze rebɛkyerɛ wo yi nyinara do; na mbrɛ ɔbɛyɛ a medze mebɛkyerɛ wo ntsi na wɔdze wo aba ha yi: paa mu ka dza iruhu nyina kyerɛ Israel fifo.
5. Na hwɛ, fasu wɔ fi no ho hyia, na barimba no ne nsamu dze ndzɛmbir susudze a ne tsentsen yɛ basafa ebiasa a nsatseama deda anamɔn kor na fa biara do: nna osusuu fasu no ne peperee, ndzɛmbir kor; na no krɔn, ndzɛmbir kor.
6. Na ɔbaa abobokɛse no a odzi boka no ho, na ɔfoow no ntwerba no; na osusuu abobokɛse no ano, ne tɛtɛr ndzɛmbir kor: na n'ano kor so, ne tɛtɛr ndzɛmbir kor.
7. Na aweɔmfopia biara ne tsentsen ndzɛmbir kor, na ne tɛtɛr ndzɛmbir kor; na mpia no ne ntamu kwan yɛ basafa ebien na fa, ebien na fa; na abobokɛse no no pon ano a ɔwɔ abobokɛse a odzi kɔ ofi no ho ne dampan nkyɛn no yɛ ndzɛmbir kor.
8. Osusuu abobokɛse a odzi kɔ ofi no ho so ne dampan, ndzɛmbir kor.
9. Nna osusuu abobokɛse no ne dampan, basafa awɔtwe; na no pondua basafa ebien; na abobokɛse no ne dampan a odzi kɔ fi no ho.
10. Na aweɔmfo mpia a odzi kɔ boka no, ebiasa dzi fa ha, na ebiasa dzi fa noho; ebiasa nyina hɔn nsusui kor: na mpondua no wɔ nsusui kor wɔ afa ha na ha.
11. Na osusuu abobokɛse no ano ne tɛtɛr basafa enum; na abobokɛse no, ne tsentsen basafa esia na fa;
12. na mpia no enyim kwan, anamɔn kor na fa wɔ afa ha, na anamɔn kor na fa wɔ afa kor so; na mpia no basafa ebiasa wɔ afa ha, na basafa ebiasa wɔ afa kor so.
13. Na osusuu abobokɛse no ofitsi aweɔmfopia kor no nkurii do kesi kor so no nkurii do, ne tɛtɛr basafa duebien na fa; abow na abow dzi abɔenyim.
14. Ɔyɛɛ apondua no so, basafa du; na pondua no ho wɔ abangua a otwa abobokɛse no ho hyiahyia.
15. Na ofi abobokɛse n'ahɛnee enyim dze kesi dan mu abobokɛse ne dampan no enyim, yɛ basafa eduonu enum.
16. Na ntokura a ɔfemfam ano wowɔ aweɔmfo mpia no na no pondua no ho dze kɛpem abobokɛse a ɔwɔ mu no ho dze twa ho hyiahyia, na mpia no aatse no so dɛmara: na ntokura deda no mu bɔ aprɔw: na mbɛdua wowɔ pondua biara ho.
17. Nna ɔdze me baa guado afamu abangua mu, na, hwɛ, mpia wowɔ hɔ, ɔnye abonsɛwee a otwa abangua no ho hyiahyia: abonsɛwee no do wɔ mpia eduasa:
18. Na abonsɛwee no wɔ mbobokɛse no nkyɛnmu, na ɔnye mbobokɛse no ne tsentsen mu sɛ, mekyerɛ ase abonsɛwee no.
19. Nna osusuu ne tɛtɛr ofitsi ase abobokɛse no enyim dze kesi fie afamu abangua no enyim wɔ guado, basafa eduonum, wɔ boka na kwaamu afamu nyina.
20. Na guado afamu abangua a n'enyi dzi kwaamu afamu n'abobokɛse no, osusuu ne tsentsen na ne tɛtɛr.
21. Na n'aweɔmfo mpia ebiasa dzi afa ha na ebiasa dzi afa kor so; na no mpondua na ne ntamu kwan no, no nsusui tse dɛ abobokɛse kan dze no: ne tsentsen yɛ basafa eduonu enum, na ne tɛtɛr basafa duebien na fa.
22. Na no ntokura, na ne ntamu, na ne mbɛdua no, no nsusui tse dɛ abobokɛse a n'enyi dzi boka no nedze; na wɔnam ntwerba esuon do na wɔfow kɔ hɔ; na ne ntamu afasu no sisi enyim.
23. Na fie afamu abangua no ɔwɔ abobokɛse bi a osi abobokɛse kor no ne tsentsen do, wɔ kwaamu afamu na boka nyina; na osusui fitsi abobokɛse ano kesi abobokɛse ano, basafa eduonum.
24. Na ogyaa me kɔr pomu afamu, na hwɛ, abobokɛse wɔ pomu afamu: na osusuu mpondua na n'aatse no dɛ mbrɛ nsusui yinom tse.
25. Na ntokura twa ɔno nye ne ntamu kwan no ho hyiahyia, dɛ mbrɛ ntokura no tse: ne tsentsen basafa eduonu enum, ne tɛtɛr basafa duebien na fa.
26. Na ntwerba esuon na wɔnam do kɔ mu, na n'aatse no sisi enyim: na mbɛdua wowɔ n'apondua no ha na ha.
27. Na fie afamu abangua no wɔ abobokɛse a odzi kɔ pomu afamu: na osusui fir abobokɛse ano kesi abobokɛse ano wɔ pomu afamu, basafa eduonum.
28. Nna ɔdze me faa pomu afamu abobokɛse no mu kɔr fie afamu abangua no do: na osusuu pomu afamu abobokɛse no dɛ mbrɛ nsusui yinom tse;
29. na n'aweɔmfo mpia, n'apondua, na n'aatse no dɛ mbrɛ nsusui yinom tse: na ntokura wowɔ ɔno nye n'aatse no ho hyiahyia: na ne tsentsen yɛ basafa eduonu enum, na ne tɛtɛr yɛ basafa duebien na fa.
30. Na aatse bɔ ho aprɔw, ne tsentsen basafa duebien na fa, na ne tɛtɛr basafa ebien na fa.
31. Na n'aatse no dzi kɔ guado afamu abangua no do; na mbɛdua wowɔ n'apondua ho: na ntwerba awɔtwe wɔ hɔ a wɔdze fow.
32. Na ɔdze me baa fie afamu abangua no do wɔ boka afamu: na osusuu abobokɛse no dɛ mbrɛ nsusui yinom tse;
33. na n'aweɔmfo mpia no, na n'apondua no, na ne ntamu kwan no, dɛ mbrɛ nsusui yinom tse: na ntokura wowɔ ɔno ɔnye n'aatse no ho hyiahyia: ne tsentsen yɛ basafa eduonu enum na fa, na ne tɛtɛr yɛ basafa duebien na fa.
34. Na n'aatse no dzi kɔ guado afamu abangua no ho; na mbɛdua wowɔ n'apondua no ho afa ha na ha: na ntwerba awɔtwe wɔ ho a wɔdze fow.
35. Na ɔdze me baa kwaamu afamu abobokɛse no ano: na osusuu dɛ mbrɛ nsusui yinom tse;
36. n'aweɔmfo mpia, n'apondua na n'aatse no; na ntokura wowɔ ho bɔ ho aprɔw hyia: ne tsentsen basafa eduonu enum na fa, na ne tɛtɛr yɛ basafa duebien na fa.
37. Na n'apondua no dzi kɔ guado afamu abangua no do; na mbɛdua wowɔ apondua no ho afa ha na ha: na ntwerba awɔtwe wɔ ho a wɔdze fow.
38. Na pia na n'ano abow wɔ mbobokɛse no n'apondua no ho; hɔ na wɔhohoor ɔhyew afɔr no ho.
39. Na abobokɛse no ne dampan no mu edzidzipon ebien sisi afa ha, na edzidzipon ebien sisi afa kor so a woku ɔhyew afɔr, na bɔn ho afɔr, na asodzi afɔr wɔ do.
40. Na ne nkyɛnmu no guado mbrɛ wɔdze fow kɔ abobokɛse no ano wɔ kwaamu afamu no edzidzipon ebien sisi hɔ; na ne nkyɛnmu no afa so a odzi kɔ abobokɛse no ne dampan ho no, edzidzipon ebien sisi hɔ.
41. Edzidzipon anan wɔ afa, na edzidzipon anan wɔ afa so, wɔ abobokɛse no ne nkyɛnmu; edzidzipon awɔtwe do na wokunkum mbowa.
42. Na hyew afɔr edzidzipon anan sisi hɔ a ɔyɛ ɔbo a wɔasen, ne tsentsen yɛ anamɔn ebien na fa, na ne tɛtɛr yɛ anamɔn ebien na fa, na no krɔn yɛ anamɔn kor na fa; no do na wɔdze ndadze a wɔdze kunkum ɔhyew afɔr na okum afɔr no gugui.
43. Na nkɔtɔkorba a ne tsentsen nsatseama hyehyɛ dan no mu bɔ aprɔw: na edzidzipon no no do na wɔdze ayɛyɛdze nam no gu.
44. Na abobokɛse a ɔwɔ mu no ekyir na mpiaba wowɔe ma adwontofo a wɔwɔ fie afamu abangua no a ɔwɔ kwaamu afamu abobokɛse ne nkyɛnmu no do; na enyim dzi pomu afamu: kor wɔ boka afamu abobokɛse no ne nkyɛnmu a n'enyim dzi kwaamu afamu.
45. Na ɔsee me dɛ, Pia a n'enyim dzi pomu afamu yi, asɔfo no a wɔyɛ ofi no do ahwɛfo no dze a.
46. Na pia a n'enyim dzi kwaamu afamu no, asɔfo a wɔyɛ afɔrmbukyia no do ahwɛfo no dze a: woyinom nye Zadok ne mba a wofi Levimba no mu a wɔbɛn EWURADZE bɔsom no no.
47. Na osusuu abangua no, ne tsentsen basafa eduonum, na ne tɛtɛr basafa eduonum, ɔda etwaanan; na afɔrmbukyia no si ofi no enyim.
48. Nna ɔdze me baa ofi no ne dampan no ho, na osusuu dampan no n'apondua nyina, basafa ebien na fa wɔ afa ha, na basafa ebien na fa wɔ afa kor so: na abobokɛse no ne tɛtɛr yɛ basafa ebiasa wɔ afa ha, na basafa kor na fa so wɔ afa kor.
49. Dampan no ne tsentsen yɛ basafa du, na ne tɛtɛr yɛ basafa enum na fa; wɔ ntwerba a wɔfow dze kɔ mu no do: na edum sisi apondua no nkyɛn, kor si afa na kor so si afa kor so.

## Tsir 41

1. Na ɔdze me baa asɔrdan no mu, na osusuu apondua ne tɛtɛr basafa ebiasa wɔ afa ha, na ne tɛtɛr basafa ebiasa wɔ afa kor so, mbrɛ ntamadan no ne tɛtɛr tse nye no.
2. Na n'ano kwan ne tɛtɛr yɛ basafa enum; na ne nkyɛnkyɛn yɛ basafa ebien na fa wɔ afa kor, na basafa ebien na fa wɔ afa kor so: na osusuu ne tsentsen, basafa eduonu, na ne tɛtɛr, basafa du.
3. Nna ɔkɔr mu, kosusuu abow no n'ano dum biara, basafa kor: na abow no, basafa ebiasa; na abow no ne tɛtɛr, basafa ebiasa na fa.
4. Na osusuu ne tsentsen, basafa du, na ne tɛtɛr, basafa du, wɔ asɔrdan no n'enyim, na ɔsee me dɛ, Ha nye krɔnkrɔn mu krɔnkrɔn bea no.
5. Nna osusuu dan no ne fasu, basafa ebiasa; na nkyɛnkyɛn pia biara so, ne tɛtɛr yɛ basafa ebien, dze twa ɔdan no ho nyina hyiahyia.
6. Na nkyɛnkyɛn mpia no asansa a, pia si pia do akyerɛpɛn eduasa; na wɔkɔr fasu a ɔwɔ dan no ho no ma nkyɛnkyɛn mpia no twa ho hyia no mu, ama woeesusuo mu, naaso na ɔnndzedze dan no nankasa n'afasu no mu.
7. Na ber a nkyɛnkyɛn mpia no rokɔ sor hyia no, nna n'ano retrɛ; na dan no no ho mpia no kɔ sor ara bɔ dan no ho aprɔw hyia: dɛm ntsi no mu trɛ wɔ dan no no ho wɔ sor: ne dɛm no fi ase dze no mu dua finimfin dze no mu kɔ sor dze no mu.
8. Na muhunii so dɛ dan no wɔ bamba a ɔbɔ ho aprɔw: ne nkyɛnmu mpia no ne ngyinado no odu ndzɛmbir mu a ɔyɛ basafa ebiasa.
9. Nkyɛnmu mpia no ekyir fasu no, ne peperee yɛ basafa ebien na fa: na dza wogyae no nye nkyɛnmu mpia a ɔwɔ mu no n'ananmu.
10. Na mpia no ntamu ne tɛtɛr yɛ basafa du dze bɔ dan no ho aprɔw dze hyia twem.
11. Na nkyɛnkyɛn mpia no no mbobow no dzi kɔ mbrɛ wogyae no do, abow kor dzi kɔ kwaamu afamu, abow kor dzi kɔ pomu afamu: na ɔkwan a wogyae no ne tɛtɛr yɛ basafa ebien na fa twa ho hyia.
12. Na dan a osi mfikyir wɔ anee afamu no ne tɛtɛr yɛ basafa eduasa enum: na dan no n'afasu ne peperee yɛ basafa ebien na fa dze bɔ ho aprɔw, na ne tsentsen yɛ basafa eduanan enum.
13. Nna osusuu dan no, ne tsentsen basafa eduonum; na dza osi nkyɛnmu no, na ɔdan no n'afasu no, ne tsentsen yɛ basafa eduonum;
14. eso dan no n'enyim ne tɛtɛr, na dza osi nkyɛnmu no wɔ boka afamu, basafa eduonum.
15. Na osusuu dan no ne tsentsen mu wɔ dza osi nkyɛnmu wɔ n'ekyir no enyim, na n'abrandaa a ɔwɔ afa no, basafa eduonum, na asɔrdan a ɔwɔ mu no, na abangua ne dampan no;
16. mbobow ano, na ntokura a ɔfemfam ano, na mbrandaa a abɔ ebiasa no ho aprɔw, wɔ abowano ne tsentsendo, wɔdze ndua asam enyi ehyia, na ofi famu ɔkɛka ntokura no ho; na ntokura no wɔakatakata ho;
17. dze kodu kwan a ɔda abow no etsifi, mekyerɛ dan a ɔwɔ mu no a, na n'ekyir, na fasu no no mu na n'ekyir afamu nyina wɔ no nsusui.
18. Na wɔdze kerubfo na mbɛdua yeyɛe; na abɛdua wɔ kerub na kerub ntamu, na kerub biara wɔ enyim ebien;
19. ma tserɛ nyimpa enyim dzi abɛdua no do wɔ afa kor, na gyatafɔr enyim dzi abɛdua no n'afa kor so: dɛm na wosii yɛɛ no dan no mu nyina hyiae.
20. Ofi famu kɛka abow no etsifi wɔyeyɛɛ kerubfo na mbɛdua: mbrɛ asɔrfi no n'afasu tse nye no.
21. Ɔyɛ asɔrdan no dze, n'apondua no yɛ etwaanan; na krɔnkrɔn bea no n'enyim dze, no nhwɛbea tse dɛ asɔrdan no nhwɛbea.
22. Afɔrmbukyia no dua dze a, no krɔn basafa kor na fa, na ne tsentsen basafa kor; na n'eduodoo mu, na ne tsentsen, na n'afasu, dua dze a: na ɔsee me dɛ, Iyi nye pon a osi EWURADZE enyim.
23. Na asɔrdan no na krɔnkrɔn bea no wowɔ mbobow ebien.
24. Na mbobow no yɛ ntanta, ntaabow a ogu mu ebien ebien; ntaabow ebien yɛ kor dze, na ntaabow ebien yɛ kor so dze.
25. Na wɔyɛɛ kerubfo na mbɛdua wɔ asɔrdan no no mbobow no do, dɛ mbrɛ wɔyɛe wɔ afasu no ho no; na dua mpuna deda dampan no enyim wɔ gua do.
26. Na ntokura a ɔfemfam ano na mbɛdua wɔ afa ha na ha, wɔ adampan no ne nkyɛnmu: mbrɛ dan no ne nkyɛnkyɛn mpia, na mpuna durdur no tsetsee nye no.

## Tsir 42

1. Nna ɔdze me puei faa kwaamu afamu kwan no do kɔr guado afamu abangua no do: na ɔdze me baa pia a ɔwɔ nkyɛnmu no ne tsentsendo, na ɔwɔ dan no a odzi kɔ kwaamu afamu ne tsentsendo no do.
2. Basafa ɔha no ne tsentsen enyim na kwaamu afamu abow no da, na ne tɛtɛr yɛ basafa eduonum.
3. Fie afamu abangua no ne basafa du tsentsendo, na guado afamu abangua no n'abosɛwee no tsentsendo, nna abrandaa dzi abɔenyim wɔ asansa no do.
4. Na mpia no enyim wɔ kwan a ne tɛtɛr yɛ basafa enum wɔ fie afamu a ɔyɛ basafa eduonum kwan; na hɔn mbobow no dzi kwaamu afamu.
5. Na sor mpia no yɛ ntsiantsia: osiandɛ mbrandaa no gyee mu bi, ma ɔnntrɛ dɛ dan no n'ase na finimfin dze no.
6. Na ɔyɛ asansa, na onnyi edum dɛ abangua no n'edum: dɛm ntsi sor dze no muae seen ase dze no na finimfin dze no ofitsi famu.
7. Na aboban a ɔwɔ fie ekyir mpia no nkyɛnmu, mbrɛ odzi kɔ mpia no enyim guado abangua no ho no, ne tsentsen yɛ basafa eduonu enum.
8. Na mpia a ɔwɔ guado afamu abangua no mu no ne tsentsen yɛ basafa eduonu enum: na, hwɛ, asɔrdan no enyim dze ɔyɛ basafa eduonum.
9. Na ɔkwan da mpia yinom ase wɔ boka afamu a obi dze fi guado afamu abangua no do kɔ mu.
10. Abangua a odzi kɔ boka afamu no ne fasu peperee no mu, wɔ dza osi nkyɛnmu enyim, na dan no enyim no, mpia wowɔ hɔ.
11. Na kwan a ɔda hɔn enyim no tse dɛ mpia a odzi kɔ kwaamu afamu no kwan no no hwɛbea; mbrɛ ne tsentsen tse no, dɛmara so na ne tɛtɛr tse: na ne mfiredzi nyina tse dɛ mbrɛ no ho nsiesiei, na mbobow tsetsee.
12. Na dɛ mbrɛ mpia a odzi kɔ pomu afamu no mbobow tse no, dɛmara so na kwan no ne tsir abow no tse, kwan a, sɛ obi reba mu a, ɔda no boka afamu fasu no enyim pɛpɛɛpɛ.
13. Na ɔsee me dɛ, Kwaamu afamu mpia no na pomu afamu mpia no a wɔwowɔ nkyɛnkyɛn bea no enyim no, hɔn nye mpia krɔnkrɔn a asɔfo a wɔbɛn EWURADZE no wobedzi akrɔnkrɔndze mu akrɔnkrɔndze no wɔ hɔ: hɔara so na wɔdze akrɔnkrɔndze mu akrɔnkrɔndze, na edziban afɔr, na bɔn ho afɔr, na afɔdzi afɔr no bogugu; na bea no yɛ krɔnkrɔn.
14. Sɛ asɔfo no hɛn mu a, ɔno mma wommfi krɔnkrɔn bea hɔ nkɔ guado abangua no do, na mbom hɔara na wɔmfa hɔn ntar a wɔdze som no ngu; osiandɛ hɔnho tsew na wɔnhyehyɛ ntar fofor ansaana wɔabɛn dza ɔyɛ man no dze no ho.
15. Na onyae wiee dan a ɔwɔ mu no susu no, ɔdze me fiir edzi faa abobokɛse a ɔhwɛ boka afamu no do, na osusui twaa ho hyiae.
16. Ɔdze susu ndzɛmbir susuu boka afamu, basafa ahaebien nye eduonum, ɔdze susui twae hyiae.
17. Ɔdze susu ndzɛmbir susuu kwaamu afamu basafa ahaebien nye eduonum twae hyiae.
18. Ɔdze susu ndzɛmbir susuu pomu afamu basafa ahaebien nye eduonum.
19. Ɔdanee kɔr anee afamu, na ɔdze susu ndzɛmbir susuu basafa ahaebien nye eduonum.
20. Osusuu no wɔ afa anan no: fasu bɔ ho aprɔw, ne tsentsen basafa ahaebien nye eduonum, na ne tɛtɛr basafa ahaebien nye eduonum, dze apaa dza ɔyɛ krɔnkrɔnbea na dza ɔyɛ kwasafodze no ntamu.

## Tsir 43

1. N'ekyir no ɔdze me baa abobokɛse no ano, abobokɛse no a ɔhwɛ boka afamu no a:
2. na hwɛ, Israel Nyankopɔn n'enyimnyam fi boka afamu bae: na ne ndze tse dɛ esu pii ne ndze: na n'enyimnyam maa asaase hyerɛnee., #Eze 10.3, 4, 18, 19; 11.22
3. Na ɔtse dɛ enyido adzehu a muhunii no no hwɛbea, mekyerɛ enyido adzehu a muhunii wɔ ber a mebaa dɛ merebɛsɛɛ kurow no; na enyido adzehu no tse dɛ enyido adzehu a muhun no Kebar esutsen no ho no: na medze m'enyim butuuw famu.
4. Na EWURADZE n'enyimnyam nam abobokɛse a n'enyi hwɛ boka kwan do no baa fi no mu.
5. Na sunsum no maa me do, na ɔdze me baa fie afamu abangua no do; na hwɛ, EWURADZE n'enyimnyam hyɛɛ fi no ma.
6. Na metsee dɛ obi fi ofi no mu rekasa kyerɛ me; na barimba bi gyina me nkyɛn.
7. Na ɔsee me dɛ, Onyimpa ba, m'ahengua sibea, na m'ananadze gyinabea a mebɛtsena hɔ wɔ Israelmba mu afebɔɔ no nye yi: na Israel fifo nnkogu me dzin krɔnkrɔn no ho fi ara bio, hɔn o, hɔn ahemfo o, dɛ wɔdze hɔn ndwamanyɛ, na hɔn ahemfo efun wɔ hɔn sorɔnsorɔmbea no do;
8. dɛ wɔdze hɔn abowano bɛfam m'abowano, na wɔdze hɔn pondua besi mo pondua ho, na fasu ara na otwa menye hɔn ntamu; na wɔdze hɔn atantandze a wɔayeyɛ no egu me dzin krɔnkrɔn no ho fi: dɛm ntsi mahyew hɔn wɔ m'ebufuw mu.
9. Afei dze ma wonyi hɔn ndwamanyɛ, na hɔn ahemfo efun, mfi me nkyɛn nkɔ ekyir, na mebɛtsena hɔn mu afebɔɔ.
10. Ɔwo, onyimpa ba, fa fi no kyerɛ Israelfo no, na hɔn enyi nto wɔ hɔn emumuyɛ ho: na ma wonsusu esusudo no.
11. Na sɛ hɔn enyi to dza wɔayɛ nyina ho a, ma wonhu fi no no subea, na ne nhyehyɛɛ, na n'edzifir, na ne mbamu, na no subea nyinara, na n'ahyɛdze nyinara, na no subea nyinara, na no ho mbra nyinara, na kyerɛw no wɔ hɔn enyim: ama woeesie no subea nyinara na n'ahyɛdze nyinara, na wɔaayɛ.
12. Ofi no ho mbra no nye yi: bepɔw no n'etsifi ne he a ɔbɔ ho aprɔw nyina ɔnyɛ akrɔnkrɔndze mu krɔnkrɔndze. Hwɛ, ofi no ho mbra no nye yi.
13. Na afɔrmbukyia no no nsusui wɔ basafa mu nye yinom; (basafa kor yɛ basafa na nsatseama:) n'ase nyɛ bɛyɛ anamɔn kor na fa, na ne tɛtɛr anamɔn kor na fa, na n'anoano a ɔbɔ ho aprɔw hyia no nyɛ nsatseama kor: na iyi nyɛ afɔrmbukyia no n'ase., #Eks 27.1
14. Na ofi ngyinado no do dze kesi bamba kakraba no do ɔnyɛ basafa kor, na ne tɛtɛr bɛyɛ anamɔn kor na fa; na ofi bamba kakraba no do dze kesi bamba kɛse no do ɔnyɛ basafa ebien, na ne tɛtɛr bɛyɛ anamɔn kor na fa.
15. Na afɔrmbukyia sor dze no nyɛ basafa ebien; na ofi afɔrmbukyia gyakuabea dze kɔ sor no ɔnyɛ mmbɛn anan.
16. Na afɔrmbukyia gyakuabea no ne tsentsen nyɛ basafa esia na ne tɛtɛr esia, n'eduodoo anan no nyɛ etwaanan.
17. Na bamba no ne tsentsen nyɛ basafa esuon na ne tɛtɛr esuon wɔ n'eduodoo anan no do; na n'ano a otwa ho hyia no nyɛ bɛyɛ anamɔn kor; na n'ase no nyɛ anamɔn kor na fa ntwa ho nhyia; na n'atwer no nhwɛ boka afamu.
18. Na ɔsee me dɛ, Onyimpa ba, mbrɛ EWURADZE Nyankopɔn se nye iyi: Yinom nye afɔrmbukyia no ho ahyehyɛdze wɔ da a wɔbɛyɛ no, dɛ wɔbɔbɔ hyew afɔr wɔ do, na wɔapetse bɔgya wɔ do.
19. Asɔfo Levifo a wofi Zadok asefo mu a wɔbɛn me dɛ wɔsom no mu, EWURADZE Nyankopɔn na ɔse, fa nantwifɔr kor ma hɔn ma wɔmfa mbɔ bɔn ho afɔr.
20. Na fa no bɔgyaa no bi, na fa keka ne mmbɛn anan no, na ne bamba no n'aduodoo anan no, na n'anoano a ɔbɔ ho aprɔw no ho: dɛm na fa tsew ho na pata ma no.
21. Na fa bɔn ho afɔr nantwi no so na ɔnhyew no wɔ fi no beebi a wɔahyɛ ato hɔ wɔ krɔnkrɔnbea no ekyir.
22. Na da a otsia ebien no, fa apɔnkyenyin a onndzi dzɛm bra bɔbɔ bɔn ho afɔr; na wɔmfa ntsew afɔrmbukyia no ho, dɛ mbrɛ wɔdze nantwisaa no tseew ho no.
23. Sɛ iwie ho tsew a, fa nantwifɔr a onndzi dzɛm, na nguankuw no mu dwanyin a onndzi dzɛm bɔbɔ afɔr.
24. Na fa hɔn bra EWURADZE enyim, na asɔfo no mfa nkyen ngugu hɔn do, na wɔmfa mbɔ hyew afɔr mma EWURADZE.
25. Da biara siesie apɔnkye bɔ bɔn ho afɔr araa nda esuon: wonsiesie nantwifɔr so, na nguankuw mu dwanyin a onndzii dzɛm.
26. Nda esuon na wɔmpata mma afɔrmbukyia no na wɔntsew ho; wɔmfa no dɛm ntu nhyɛ nsa.
27. Na sɛ wowie nda no dzi a, ɔmbra dɛ ne da a otsia awɔtwe no, na ɔdze kɔ no, asɔfo no mbɔ hom hyew afɔr na hom asomdwee afɔr no wɔ afɔrmbukyia no do; na m'enyi bɔsɔ hom, EWURADZE Nyankopɔn na ɔse.

## Tsir 44

1. Nna ɔdze me faa krɔnkrɔn bea abobokɛse no a ɔhwɛ boka afamu no sanee bae; na wɔtoow mu.
2. Na EWURADZE see me dɛ, Abobokɛse yi wɔbɔtow mu ara, worummbue, eso nyimpa biara rennhɛn mu nnkɔ mu, na EWURADZE, Israel Nyankopɔn no, na ɔahɛn mu akɔ mu; dɛm ntsi wɔbɔtow mu ara.
3. Na bapɔmba no dze, ɔbɛtsena mu dɛ bapɔmba oedzidzi wɔ EWURADZE enyim; ɔnam abobokɛse no ne dampan kwan do bɛba mu na kwan kor noara mu na ɔnam befir edzi.
4. Nna ɔdze me faa kwaamu afamu abobokɛse no kwan no do baa dan no enyim; na mohwɛe, na hwɛ, EWURADZE n'enyimnyam ahyɛ EWURADZE ne fi no ma: na medze m'enyim butuuw famu.
5. Na EWURADZE see me dɛ, Onyimpa ba, hyɛ no nsew yie, na fa w'enyiwa hwɛ, na fa w'asowa tsie dza mereka akyerɛ wo wɔ EWURADZE fi ho ahyɛdze no nyina, na no ho mbra no nyina; na hyɛ fi no ne nhɛnmu ɔnye krɔnkrɔnbea no n'edzifir nyina nsew yie.
6. Na se etuatsewfo no, Israel fifo no dɛ, Mbrɛ EWURADZE Nyankopɔn se nye iyi: Ao hom Israel fifo, hom mma hom atantandze ndɔɔ so mma hom,
EZK.44.7, wɔ dɛ hom dze ananaben, akoma na honam mu monomonomfo aba dɛ wɔmbɛtsena mo krɔnkrɔnbea mu, wombohura ho, mekyerɛ me dan no, ber a hom dze m'edziban, angoa na bɔgya ma, na wɔato m'ahyɛmu dze aka hom atantandze nyinara ho.
8. Na hom annhwɛ m'akrɔnkrɔndze ahwɛdodze no do: na mbom hom esisi mo krɔnkrɔnbea no mu ahwɛdodze no do ahwɛdofo amema hom ho.
9. Mbrɛ EWURADZE Nyankopɔn se nye iyi: Ɔnanaben biara a ɔyɛ akoma na honam mu monomonomnyi no, ɔrennhɛn mo krɔnkrɔnbea no mu, wɔ ɔnana biara a ɔwɔ Israelmba mu no mu.
10. Na Levifo a wofii me nkyɛn kɔr ekyirekyir ber a Israel bɔɔ ko fii me nkyɛn, wɔbɔɔ ko fii me nkyɛn kedzii hɔn abosom ekyir no; hɔnara wɔbɔsoa hɔn emumuyɛ.
11. Naaso wɔbɛyɛ mo krɔnkrɔnbea mu asomfo a wɔhwɛ fi no no mbobotsen ano, na wɔsom wɔ fi no mu: hɔn na wɔbɔbɔ hyew afɔr na kum afɔr ama man no, na wobegyina hɔn enyim wɔasom hɔn.
12. Osiandɛ wɔsoom hɔn wɔ hɔn abosom enyim, na wɔbɛyɛɛ emumuyɛ fintsidua maa Israel fifo ntsi; mama me nsa do wɔ hɔn do, EWURADZE Nyankopɔn na ɔse, na wɔbɔsoa hɔn emumuyɛ.
13. Na wɔronntwe mmbɛn me mmbɛyɛ asɔfo dwuma mma me, eso wɔremmbɛn m'akrɔnkrɔndze mu biara, n'akrɔnkrɔndze mu akrɔnkrɔndze no a: na mbom wɔbɔsoa hɔn enyimguase, na hɔn atantandze a wɔayeyɛ no.
14. Naaso mebɛyɛ hɔn fi no n'ahwɛdodze no do ahwɛfo, wɔ no mu som nyina, na dza wɔyɛ wɔ mu nyina ho.
15. Na asɔfo Levifo, Zadokmba no a wɔhwɛɛ mo krɔnkrɔnbea ahwɛdze no, ber a Israelmba bɔɔ ko fii me nkyɛn no, hɔnara na wɔbɛbɛn me abɔsom me; na wobegyina m'enyim wɔdze angoa na bɔgya abɔ afɔr ama me, EWURADZE Nyankopɔn na ɔse.
16. Wɔbɛhɛn mo krɔnkrɔnbea hɔ, na woepinkyɛn m'edzidzipon ho wɔabɔsom me, na wɔayɛ m'ahwɛdodze no do ahwɛfo.
17. Na ɔmbra dɛ sɛ wɔrehɛn fie afamu abangua no no mbobokɛse no mu a, wɔnhyehyɛ ndwera ntar; na mma kuntu-tam biara nnka hɔn ho, ber a wɔrosom wɔ fie afamu abangua no no mbobokɛse no mu, na fi no mu no.
18. Wɔmfa ndwera abɔtsir mbobɔ hɔn etsir, na ndwera nsiasen nsisi hɔn asen; mma wɔmmfa biribiara a ɔma mfifir mmbɔ hɔn ho do.
19. Na sɛ worifir edzi wɔakɔ guado afamu abangua no do wɔ man no nkyɛn a, wonyiyi hɔn ntar a wɔhyɛe somee no, na wɔmfa ngu mpia krɔnkrɔn no mu, na wɔmfa ntar fofor nhyɛ, amma wɔaammfa hɔn ntar no annkɛtsew man no ho.
20. Eso mma wonnyiyi hɔn tsir, anaa wonnsie tsimum; susua ara na wonsusua hɔn tsir.
21. Eso mma sɔfo biara nnom nsa, ber a ɔrehɛn fie afamu abangua no do no.
22. Eso mma wɔnnwar kunafo, anaa nyia wɔako no awar: na mbom wɔmfa Israel fi asefo mu mbaabun, anaa kunafo a ɔyɛ sɔfo bi no kunafo., #Lev 21.7, 13
23. Na wɔnkyerɛkyerɛ me man sorbi a ɔda krɔnkrɔndze na kwasafodze ntamu, na wɔmma wonhu dza no ho tsew na dza no ho nntsew.
24. Na mansotwe mu so hɔnara na wongyina mbu atsɛn: dɛ mbrɛ m'atsɛmbu tse na wombu atsɛn: na wonsie me mbra na m'ahyɛdze wɔ me fa a wɔhyɛ nyinara mu; na wɔnyɛ n'ahomgyenda no krɔnkrɔn.
25. Na mma wɔnnkɔ fun bi ho nnkogu hɔnho fi: gyedɛ egya, anaa na, anaa babanyin, anaa babaa anaa nuabanyin, anaa akyerɛbaa a onnyae nnyaa kun, na wɔwɔ ho kwan dɛ wogu hɔnho fi.
26. Na wɔtsew no ho wie a, wɔnkan ndaesuon mma no.
27. Na da a ɔrokɔ krɔnkrɔnbea fie afamu abangua no do akɔsom wɔ krɔnkrɔnbea hɔ no, ɔbɔ no bɔn ho afɔr, EWURADZE Nyankopɔn na ɔse.
28. Na wobenya egyapadze; emi nye hɔn egyapadze: na mma hom mma hɔn kyɛfa wɔ Israel; emi nye hɔn kyɛfa.
29. Wondzi edziban afɔr, na bɔn ho afɔr, na afɔdzi afɔr; na dza woehyira do ama wɔ Israel biara nyɛ hɔndze.
30. Na adze biara mu nduadzewakan nyinara mu dza odzi kan no, na adze biara mu ayɛyɛdze nyinara ho ayɛyɛdze biara, nyɛ asɔfo no dze: hom mfa hom mbɔr a odzi kan no so mma sɔfo no, ma ɔaama nhyira aba wo fi do.
31. Mma asɔfo no nndzi dza noara oewu, anaaso wɔatsetsew no mu biara, sɛ anoma o, abowa o.

## Tsir 45

1. Nkyii so sɛ hom rotwe asaase no ho tonto akyɛ egyapadze a, hom nyi do ayɛyɛdze mma EWURADZE, dɛ asaase no mu kyɛfa krɔnkrɔn: ne tsentsen nyɛ ndzɛmbir ne tsentsen basafa mpem duebien nye ahaenum, na ne tɛtɛr nyɛ mpemdu: ɔnyɛ krɔnkrɔn wɔ n'ahe do nyinara nhyiahyia.
2. Susu iyi mu dza ne tsentsen yɛ basafa ahaebien eduonum na ne tɛtɛr yɛ basafa ahaebien eduonum a ɔda etwaanan hyia ma krɔnkrɔnbea no; na basafa eduonu enum nyɛ ne mfikyir asaase ntwa ho nhyia.
3. Na nsusui yi ara mu na susu dza ne tsentsen yɛ basafa mpem duebien nye ahaenum, na ne tɛtɛr yɛ mpemdu: na iyi mu na krɔnkrɔnbea no, akrɔnkrɔndze mu akrɔnkrɔndze no nsi.
4. Asaase no mu akrɔnkrɔndze nye no, ɔnyɛ asɔfo no dze, krɔnkrɔnbea asomfo a wɔtwe bɛn bɔsom EWURADZE; na ɔnyɛ hɔn adan sisibea, na bea krɔnkrɔn mma krɔnkrɔnbea no.
5. Na dza ne tsentsen yɛ basafa mpem duebien nye ahaenum, na ne tɛtɛr yɛ basafa mpemenum no ɔnyɛ Levifo a wɔyɛ fi no mu asomfo no dze, ɔnyɛ hɔnankasa hɔn kyɛfa, mpia eduonu.
6. Na hom nyi kurow no ne kyɛfa a ne tɛtɛr yɛ basafa mpem ebien nye ahaenum, na ne tsentsen yɛ basafa mpem duebien nye ahaenum wɔ krɔnkrɔnbea ayɛyɛdze no ne nkyɛn: na ɔnyɛ Israel fifo no nyinara dze.
7. Na bapɔmba no n'afamudze biara ɔda ayɛyɛdze krɔnkrɔn na kurow no ne kyɛfa ha na ha, wɔ ayɛyɛdze krɔnkrɔn no enyim, na kurow no ne kyɛfa enyim, wɔ anee afamu dze rokɔ anee, na boka afamu dze rokɔ boka: na ne tsentsen ɔnye kyɛfa no mu kor nsɛ, mfi anee he do nkɔ boka he do.
8. Asaase no do ɔnyɛ ne kyɛfa wɔ Israel mu: na mma me mbapɔmba nnda ho nnhyɛ me man do bio; na mbom wɔmfa asaase no mma Israel fifo dɛ mbrɛ hɔn mbusuakuw tsetsee.
9. Mbrɛ EWURADZE Nyankopɔn se nye iyi: Israel mbapɔmba, hom mma ɔndɔɔ hom so: hom nyi emimdzi na nhyɛdo, na hom nyɛ atsɛmbudze na pɛrpɛr; hom ngyaa me man epoobɔ, EWURADZE Nyankopɔn na ɔse.
10. Hom nya nsɛn tsenn, na efa tsenn, na  bat  tsenn.
11. Esusudze efa na bat nsusui nyɛ kor, na bat no nyɛ esusudze homer nkyɛmu du mu kor, na efa no nyɛ homer nkyɛmu du mu kor: no nsusui nyɛ dɛ homer dze.
12. Na dwetɛbona nyɛ gera eduonu: hom mina nyɛ dwetɛbona eduonu, dwetɛbona eduonu enum, dwetɛbona duenum.
13. Iyi nye ayɛyɛdze a hom mfa mma; ewifua homer mu efa nkyɛmu esia mu kor, na hom mfa atoko homer mu efa nkyɛmu esia mu kor mma:
14. na ngo ho nhyehyɛɛ no dze, ngo bat no, bat nkyɛmu du mu kor na hom mfa mfi susukora a ɔyɛ homer a odzi bat du no mu ma; na bat du ɔyɛ homer kor:
15. na eguambaa kor mfi nguankuw no mu, nguan ahaenu a wɔwɔ Israel dzidzibea a ɔyɛ fɔɔfɔɔ no mu; ma ɔnyɛ edziban afɔr na hyew afɔr, na asomdwee afɔr, mfa mpata mma hɔn, EWURADZE Nyankopɔn na ɔse.
16. Asaase no do nkorɔfo nyinara mfa ayɛyɛdze yi mma Israel mu bapɔmba.
17. Na bapɔmba no n'afamu dze nye dɛ ɔma hyew afɔr na edziban afɔr, na ɔnom afɔr, wɔ afahyɛ no mu, na abosoom fofor no mu, na ahomgyenda no mu, wɔ Israel fifo afahyɛ a wɔahyehyɛ nyinara mu: ɔno na onsiesie bɔn ho afɔr no, na edziban afɔr no, na hyew afɔr no na asomdwee afɔr no wɔdze ayɛ mpata ama Israel fifo.
18. Mbrɛ EWURADZE Nyankopɔn se nye iyi: Bosoom a odzi kan no mu no, bosoom no ne da a odzi kan no mu no, fa nantwifɔr a onndzii dzɛm; na tsew krɔnkrɔnbea no ho.
19. Na sɔfo no mfa bɔn ho afɔr no bɔgyaa no bi, na ɔmfa ngugu fi no n'apondua no, na afɔrmbukyia no ne bamba aduodoo anan no na fie afamu abangua no n'abobokɛse apondua no ho.
20. Na dɛmara na hom nyɛ no bosoom no ne da a otsia esuon no mma biara a ɔfom, na nyia ɔyɛ kotobonyi no: dɛm na hom mfa nyɛ mpata mma fi no.
21. Na bosoom a odzi kan no, ne da a otsia duanan no, hom ndzi apaho no, ndaesuon afahyɛ no; epitsi na wondzi.
22. Na da no mu no bapɔmba no mfa nantwinyin nsiesie nankasa na asaase no do nkorɔfo nyinara tsir do bɔn ho afɔr.
23. Na afahyɛ no ne ndaesuon no, onsiesie hyew afɔr mma EWURADZE, anantwinyin esuon na nguannyin esuon a wonndzii dzɛm daa daa ndaesuon; na bɔn ho afɔr so apɔnkyenyin daa daa.
24. Na onsiesie edziban afɔr so, nantwinyin kor dze efah kor na dwanyin kor dze efa kor, na ngo hin kor nka efa kor ho.
25. Bosoom a otsia esuon no mu, bosoom ne da a otsia duenum no mu, afahyɛ no mu, ɔnyɛ dɛmara ndaesuon: dɛ mbrɛ bɔn ho afɔr no tse, dɛ mbrɛ hyew afɔr no tse, na dɛ mbrɛ edziban afɔr no tse, na dɛ mbrɛ ngo no tse.

## Tsir 46

1. Mbrɛ EWURADZE Nyankopɔn se nye iyi: Fie afamu abangua no n'abobokɛse no a ɔhwɛ boka afamu no wɔntow mu araa dwumadzi ndaesia; na ahomgyeda no dze, wombue, na bosoom fofor ne da no so wombue.
2. Na bapɔmba no ndua guado afamu abobokɛse no ne dampan kwan no mu nhɛn mu mbegyina abobokɛse no no pondua no ano, na sɔfo no nsiesie ne hyew afɔr no na n'asomdwee afɔr no na ɔnsom wɔ abobokɛse no n'ahɛnee; na omfir edzi: na mma wɔnntow abobokɛse no mu araa ma onkodu ewimbir.
3. Na asaase no do nkorɔfo no wɔnkotow abobokɛse n'abow no ano nsɔr wɔ EWURADZE enyim wɔ ahomgyenda na abosoom fofor no mu.
4. Na hyew afɔr a bapɔmba no bɔbɔ ama EWURADZE no ɔnyɛ wɔ ahomgyeda no mu, nguambaa a wonndzii dzɛm esia na dwanyin a onndzii dzɛm;
5. na edziban afɔr dwanyin no dze, ɔnyɛ efa kor, na nguambaa no ho edziban afɔr no dze, dɛ mbrɛ noara obotum, na ngo hin kor ka efa kor ho.
6. Na bosoom fofor ne da no mu no, ɔnyɛ nantwifɔr a onndzii dzɛm; na nguambaa esia na dwanyin kor a wonndzii dzɛm:
7. na onsiesie edziban afɔr no, nantwinyin no no ho dze, efa kor, na dwanyin no no ho dze, efa kor, na nguambaa no no ho dze, dɛ mbrɛ noara obotum, na ngo hin kor ka efa kor ho.
8. Na sɛ bapɔmba no ɔrehɛn mu a, ondua abobokɛse no ne dampan kwan no mu, na ondua mu hɔ ara so mfir edzi.
9. Na sɛ asaase no do nkorɔfo no reba EWURADZE enyim wɔ afahyɛ a wɔahyehyɛ ato hɔ no mu a, nyia odua kwaamu afamu abobokɛse no no kwan no mu hɛn mu bɔkotow sɔr no, ondua pomu afamu kwan no mu mfir edzi; na nyia odua pomu afamu abobokɛse no kwan no mu hɛn mu no, ondua kwaamu afamu abobokɛse no kwan no mu mfir edzi: mma onndua abobokɛse no kwan a ɔnam mu baa mu no ara mu nnsan, na mbom ondua n'enyim tsenn mfir edzi.
10. Na bapɔmba no, sɛ wɔrokɔ mu a, ondzi hɔn finimfin nye bɔn nkɔ mu; na sɛ worifir edzi a, wɔmbɔ mu kor mfir edzi.
11. Na afahyɛ no na ehyiadzi krɔnkrɔn no mu no, edziban afɔr no nyɛ nantwinyin ho efa kor, dwanyin ho efa kor, na nguambaa no ho dze, dɛ mbrɛ obotum ma, na ngo hin kor ka efa kor ho.
12. Na sɛ bapɔmba no dze ɔpɛ afɔr, hyew afɔr anaa asomdwee afɔr, dɛ ɔpɛ afɔr ma EWURADZE a, obi mbue abobokɛse a ɔhwɛ boka afamu no mma no, na onsiesie ne hyew afɔr na n'asomdwee afɔr dɛ mbrɛ ɔyɛ no ahomgyeda no ara; na ompue; na sɛ opue a, obi ntow abobokɛse no mu.
13. Na eguambaa a oedzi afe kor a onndzii dzɛm na fa siesie hyew afɔr ma EWURADZE daa daa: anapa anapa na siesie.
14. Na siesie edziban afɔr ka ho anapa anapa, esusudze efa nkyɛmu esia mu kor, na ngo hin nkyɛmu ebiasa mu kor mfa mfɔw isiam pa no; ɔmmfa daa ahyɛdze no do nyɛ EWURADZE edziban afɔr afebɔɔ.
15. Dɛm na wonsiesie eguambaa no, na edziban afɔr, na ngo no, anapa anapa, nyɛ daa hyew afɔr.
16. Mbrɛ EWURADZE Nyankopɔn se nye iyi: Sɛ bapɔmba no yɛ ne mba mu bi ayɛ a, ɔyɛ n'egyapadze, ɔnyɛ ne mba dze; hɔn egyapadze mu kyɛfa nye no.
17. Na sɛ ɔdze n'egyapadze bi yɛ no nkowaa no mu bi ayɛ a, ɔnyɛ nedze araa nkodu fahodzi afe no; na nkyii ɔnsan nkɛyɛ bapɔmba no dze bio; na n'egyapadze no dze, ɔnyɛ ne mba no dze.
18. Nkyii so mma bapɔmba no mfa ɔmamfo no hɔn egyapadze no bi, onntu hɔn mmfi hɔn kyɛfa do; narankasa ne kyɛfa no na ɔmfa mu bi mma ne mba: amma me man mu nyimpa biara wɔaammpansam no emmfi ne kyɛfa do.
19. Nna ɔdze me nam kwan a ɔda abobokɛse nkyɛnmu no do baa asɔfo mpia krɔnkrɔn no a ɔhwɛ kwaamu afamu no mu: na hwɛ, bea bi wɔ anee afamu ekyir no ho.
20. Na ɔsee me dɛ, Ha nye bea a asɔfo no nnoa afɔdzi ho afɔr, na bɔn ho afɔr no, na wɔnto edziban afɔr no wɔ hɔ; amma wɔaammfa hɔn emmfir edzi annkɔ guado afamu abangua no do, annkɛtsew ɔman no ho.
21. Nna ɔdze me fiir edzi baa guado afamu abangua no do, na ɔmaa mutwaa mu wɔ abangua no n'aduodoo anan no ho; na hwɛ, abangua no no duodoo biara wowɔ abangua.
22. Abangua no no n'aduodoo anan no mu, abangua hyehyɛ mu hɔ, ne tsentsen basafa eduonu na ne tɛtɛr duenum: aduodoo no mu abangua anan yinom nyina hɔn nsusui kor.
23. Na bamba bi bɔ anan no ho aprɔw hyia twem, na wɔayeyɛ mbukyia wɔ mbamba no ase dze bɔ aprɔw hyia.
24. Nna ɔsee me dɛ, Iyinom nye edzibannoa adan a ofi no mu asomfo no nnoa ɔman no hɔn kum afɔr no wɔ hɔ.

## Tsir 47

1. Na ɔdze me sanee baa fi no n'abowano; na hwɛ, esu repem fi dan no n'apondua no ase rokɔ boka afamu, na dan no n'enyim dzi boka afamu: na esu no fi dan no enyimfa no ase wɔ pomu afamu afɔrmbukyia no ne nkyɛnmu risian.
2. Nna ɔdze me fiir kwaamu afamu abobokɛse no no kwan do fiir edzi, na ɔdze me ponee besii guado abobokɛse no a n'enyi dzi boka afamu no; na hwɛ, esu fi nyimfa kwan no do repem.
3. Na barimba no a ɔdze esusuhoma wɔ ne nsamu fiir edzi kɔr boka afamu no, osusuu basafa ahaenum, na ɔmaa mutwaa esu no, esu a ɔka m'anandwe no.
4. Na osusuu ahaenum so, na ɔmaa mutwaa esu no, esu a ɔka m'anankoroma. Osusuu ahaenum so bio, na ɔmaa mutwaa esu no, esu a ɔka m'asen no.
5. N'ekyir no, osusuu ahaenum; na esutsen a munntum nntwa a: osiandɛ esu no eyir ayɛ esu a wɔbor wɔ mu, esutsen a wotwa a ɔnnyɛ a.
6. Na ɔsee me dɛ, Onyimpa ba, ana ehu iyi? Nna ɔdze me bae, na ɔmaa mesanee baa esutsen no no nkɔnkɔnoa.
7. Na mesanee bae no, hwɛ, esutsen no no nkɔnkɔnoa efifir ndua pii afa na afa.
8. Nna ɔsee me dɛ, Esu yinom repem kɔ boka afamu mbew do, na obesian akɔ Araba: na ɔakɔ pomu; pomu na esu a wɔmaa ɔpemee no bɔkɔ; na wɔasa esu no yarba.
9. Na ɔbɛba dɛ, abɔdze nyikan biara a ɔyɛ menyamenya wɔ beebiara a esutsen no bɛba no, obenya nkwa; na nam bɛyɛ boboebo wɔ hɔ: osiandɛ esu yi ekodu hɔ, na wɔbɛsa po n'esu no yarba, na adze biara benya nkwa wɔ mbrɛ esutsen no bodu biara.
10. Na ɔbɛba dɛ apofo begyinagyina ho: ofitsi En-gedi araa dze kodu En-eglaim ɔbɛyɛ asawu hatabea; no mu nam bɛyɛ ahorow, dɛ po kɛse no mu nam, pii pa.
11. Na n'adɛtsebir na n'atakyɛ no dze, wɔnnkɛsa no yarba; wobegyaa mu ama nkyen.
12. Na esutsen no kɔn do, afa na afa, na dua biara a ɔma edziban befir hɔ a n'ahaban rommpo, na n'aba so rennsa: ɔbɔsow aba afofor bosoom mpempem nyina, osiandɛ n'esu fi krɔnkrɔnbea hɔ pem: na n'aba bɛyɛ edziban, na n'ahaban ayɛ edur.
13. Mbrɛ EWURADZE Nyankopɔn se nye iyi: Iyi nye he a hom dze bɛkyɛ asaase no ama Israel mbusuakuw duebien no dɛ egyapadze: Josef benya kyɛpɛn.
14. Na hom nkyɛ ndzi do, baako nedze nyɛ dɛ biara so nedze; ɔno no ho na memaa me nsa do dɛ medze bɛma hom egyanom: na asaase yi bɛda hɔ ama hom dɛ egyapadze.
15. Na iyi nyɛ asaase no ne he: kwaamu afamu, ofi po kɛse no ho, nam Hetlon kwan do, dze besi kwan a wɔdze kɔ Zedad no do;
16. Hamat, Berotha, Sibraim a ɔda Damaskɔs he na Hamat he ntamu no; Hazer-hatikon a ɔda Hauran he ho no.
17. Na he a ofi po ho nye Hazar-enan a ɔda Damaskɔs ntoaado, na kwaamu afamu he a ɔda kwaamu afamu no, ɔnyɛ Hamat. Iyi nye mbrɛ odzi kɔ kwaamu afamu no.
18. Na boka afamu he a ɔda Hauran na Damaskɔs na Gilead, ɔnye Israel asaase ntamu no, ɔnyɛ Jordan; hom nsusu mfi kwaamu afamu he no ho nkɔ boka po no ho, iyi nye mbrɛ odzi kɔ boka afamu.
19. Na pomu afamu he a ɔda pomu afamu no, ɔnyɛ mbrɛ ofi Tamar wɔ Meribat kades esu no ho araa dze nam Egypt ɔwora no n'ano araa dze kodu po kɛse no ano. Iyi nye mbrɛ odzi kɔ pomu afamu wɔ pomu afamu no.
20. Na anee afamu he no ɔnyɛ po kɛse no, ofitsi pomu afamu he no ano araa dze kesi Hamat ne tsentsendo. Iyi nye mbrɛ odzi kɔ anee afamu.
21. Dɛm na hom nsi nkyɛ asaase yi mu mfa dɛ mbrɛ Israel mbusuakuw tsetsee.
22. Na ɔmbra dɛ hom bɔtwe tonto akyɛ egyapadze ama hom ho na ananaben a wɔaba hom mu ahɔhotsena a wɔbɔwowo mba wɔ hom mu no; na wɔnyɛ mma hom dɛ hɔn a wɔwo hɔn wɔ Israelmba mu; wɔnye hom nnya egyapadze wɔ Israel mbusuakuw mu.
23. Na ɔmbra dɛ ebusuakuw biara a ɔnanaben no bɛba hɔ ahɔhotsena no, hɔ ara na hom mma no n'egyapadze, EWURADZE Nyankopɔn na ɔse.

## Tsir 48

1. Afei yinom nye mbusuakuw no edzin: ofi kwaamu afamu ewiei, wɔ Hetlon kwan nkyɛnmu a edze rokɔ Hamat, Hazar enan wɔ Damaskɔs he do, kwaamu afamu wɔ Hamat nkyɛnmu; na wonnya hɔn nkyɛnmu, wɔ boka na anee; Dan, kyɛfa kor.
2. Na ɔnam Dan he ho, ofi boka afamu kesi anee afamu; Aser, kyɛfa kor.
3. Na Aser he ho ofi boka afamu araa dze kesi anee afamu; Naftali, kyɛfa kor.
4. Na ɔnam Naftali he ho, ofi boka afamu dze kesi anee afamu; Manaasɛ kyɛfa kor.
5. Na ɔnam Manaasɛ he ho, ofi boka afamu dze kesi anee afamu; Efraim, kyɛfa kor.
6. Na ɔnam Efraim he ho, ofi boka afamu araa dze kesi anee afamu; Reuben, kyɛfa kor.
7. Na Reuben he ho, ofi boka afamu dze kesi anee afamu; Juda, kyɛfa kor.
8. Na ɔnam Juda he ho, ofi boka afamu dze kesi anee afamu, ɔnyɛ ayɛyɛdze a hom mfa mma, ne tɛtɛr ndzɛmbir basafa mpem duebien nye ahaenum, na ne tsentsen dɛ kyɛfa no mu kor, ofi boka afamu dze kesi anee afamu: na krɔnkrɔnbea no nda finimfin.
9. Ayɛyɛdze a hom mfa mma EWURADZE no ne tsentsen nyɛ ndzɛmbir basafa mpem duebien nye ahaenum, na ne tɛtɛr basafa mpem enum.
10. Na woyinom, asɔfo ara, na ayɛyɛdze krɔnkrɔn no nyɛ hɔndze; odzi kɔ kwaamu afamu ne tsentsen nyɛ basafa mpem duebien nye ahaenum, na odzi kɔ anee afamu ne tɛtɛr nyɛ basafa mpem enum, na odzi kɔ boka afamu ne tɛtɛr nyɛ basafa mpem enum, na odzi kɔ pomu afamu ne tsentsen nyɛ basafa mpem duebien nye ahaenum: na EWURADZE no krɔnkrɔnbea no nda finimfin.
11. Ɔnyɛ Zadokmba mu asɔfo a wɔasan hɔn ho a woesie m'ahwɛdodze no dze; hɔn a wɔammfom ber a Israelmba fomee, dɛ mbrɛ Levifo fomee no.
12. Na ɔnyɛ ayɛyɛdze a ofi asaase no mu ayɛyɛdze no mma hɔn, akrɔnkrɔndze mu adze krɔnkrɔn, wɔ Levifo he no do.
13. Na Levifo no nnya asɔfo he no ne tsentsendo ne tsentsen basafa mpem duebien nye ahaenum, na ne tɛtɛr basafa mpem enum: ne tsentsen mu nyinara nyɛ basafa mpem duebien nye ahaenum na ne tɛtɛr nyɛ basafa mpem enum.
14. Na mma wɔnntɔn mu bi, eso mma wɔnnsesa, eso mma wɔnndandan asaase no do nduadzewakan no mmema: na ɔyɛ krɔnkrɔn ma EWURADZE.
15. Na basafa mpem ebien ahaenum a ɔka wɔ ne tɛtɛr mu no, wɔ ne tɛtɛr mu basafa mpem duebien nye ahaenum enyim no, ɔnyɛ kwasafodze mma kurow no dɛ hɔn tsenabew na no ho mfikyir asaase: na kurow no nda finimfin.
16. Na yinom nyɛ hɔn nsusui: kwaamu afamu basafa mpemebien ahaebien nye eduonum, na pomu afamu nyɛ basafa mpemebien ahaebien nye eduonum, na boka afamu basafa mpemebien ahaebien nye eduonum, na anee afamu basafa mpemebien ahaebien nye eduonum.
17. Na kurow no nnya mfikyir asaase; kwaamu afamu basafa ɔha nye eduonu enum, na pomu afamu basafa ɔha nye eduonu enum, na boka afamu ahaenu eduonum, na anee afamu basafa ɔha nye eduonu enum.
18. Na nkaa no ne tsentsen mu a odzi ayɛyɛdze krɔnkrɔn no ne tsentsendo no ɔnyɛ basafa mpem enum wɔ boka afamu, na basafa mpem enum wɔ anee afamu: na ondzi ayɛyɛdze krɔnkrɔn no ne tsentsendo; na no ndɔbaa no nyɛ edziban mma kurow no mu edwumayɛfo no.
19. Na kurow no mu edwumayɛfo a wofifi Israel mbusuakuw nyinara mu no, wɔndɔw do.
20. Ayɛyɛdze no nyinara nyɛ ne tsentsen mu basafa mpem duebien nye ahaenum na ne tɛtɛr mu basafa mpem duebien nye ahaenum: hom mma ayɛyɛdze krɔnkrɔn no ɔnyɛ kurow manmu no nyinara nda etwaanan.
21. Na nkaa no nyɛ bapɔmba no dze, wɔ dza ɔda ayɛyɛdze krɔnkrɔn na kurow no manmu no, n'afa na n'afa, wɔ ayɛyɛdze no ne basafa mpem duebien nye ahaenum a odzi kɔ boka afamu he no do no enyim, na anee afamu wɔ basafa mpem duebien nye ahaenum a odzi kɔ anee he no do no enyim, wɔ kyɛfa no ne tsentsendo, ɔnyɛ bapɔmba no dze: na ayɛyɛdze krɔnkrɔn na ofi no no krɔnkrɔnbea no, ɔnda finimfin.
22. Nkyii so ofi Levifo no hɔn kyɛfa na kurow no ne kyɛfa a ɔda bapɔmba no nedze ne finimfin no, wɔ Juda he na Benjamin he ntamu no, ɔnyɛ bapɔmba no dze.
23. Na mbusuakuw nkaa no dze: ofi boka afamu dze kesi anee afamu; Benjamin, kyɛfa kor.
24. Na dza odzi Benjamin he do, ofi boka afamu dze kesi anee afamu; Simeon, kyɛfa kor.
25. Na dza odzi Simeon he do, ofi boka afamu dze kesi anee afamu; Isakar, kyɛfa kor.
26. Na dza odzi Isakar he do, ofi boka afamu dze kesi anee afamu; Zebulun, kyɛfa kor.
27. Na dza odzi Zebulun he do, ofi boka afamu dze kesi anee afamu; Gad, kyɛfa kor.
28. Na dza odzi Gad he do, odzi kɔ pomu afamu a ɔda pomu afamu ne he nyɛ ofi Tamar araa dze nam Meribat kades esu no ho, wɔ Egypt ɔwora no do dze kodu po kɛse no ano.
29. Iyi nye asaase a hom ntwe tonto nkyɛ mma Israel mbusuakuw dɛ egyapadze, na yinom nye hɔn kyɛfa horow, EWURADZE Nyankopɔn na ɔse.
30. Na yinom nye kurow no ne mfiredzi: kwaamu afamu nsusui nyɛ ndzɛmbir basafa mpemebien ahaebien nye eduonum:
31. na kurow no no mbobokɛse no wɔmfa Israel mbusuakuw no edzin mfrɛ hɔn; mbobokɛse ebiasa dzi kwaamu afamu: Reuben abobokɛse, kor; Juda abobokɛse, kor; Levi abobokɛse, kor:
32. na boka afamu ndzɛmbir basafa mpemebien ahaebien nye eduonum, na mbobokɛse ebiasa; mekyerɛ Josef abobokɛse no, kor; Benjamin abobokɛse, kor; Dan abobokɛse, kor:
33. na pomu afamu no nsusui ndzɛmbir basafa mpemebien ahaebien nye eduonum; na mbobokɛse ebiasa: Simeon abobokɛse, kor; Isakar abobokɛse, kor; Zebulun abobokɛse, kor:
34. anee afamu ndzɛmbir mpemanan ahaenum, ɔnye no mbobokɛse ebiasa: Gad abobokɛse, kor; Aser abobokɛse, kor; Naftali abobokɛse, kor.
35. Ɔnyɛ ndzɛmbir basafa mpem akron ntwa ho nhyia: na ofitsi da no kurow no ne dzin nyɛ, EWURADZE wɔ hɔ.

