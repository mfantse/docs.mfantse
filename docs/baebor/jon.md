# Jona

## Tsir 1

1. Afei EWURADZE n'asɛm baa Amittai ba Jona hɔ, dɛ
2. Soɛr, kɔ Ninive, kurow kɛse no mu, na kɔbɔ no dawur kyerɛ hɔn dɛ: hɔn emumuyɛ afow aba m'enyim.
3. Na Jona soɛɛr dɛ oruguan efi EWURADZE enyim akɔ Tarsis; na ɔkɔr Jopa, na ohun hɛn bi a ɔrokɔ Tarsis: nna otuaa kaw na ɔfowee, dɛ oruguan efi EWURADZE enyim nye hɔn akɔ Tarsis.
4. Na EWURADZE maa aahow kɛsenara bɔe wɔ po no do, na ehum dzendzen tui wɔ po no do, na hɛn no yɛɛ dɛ ɔrobobɔ.
5. Nna asarfo no suroi, na obiara tseatseaa mu frɛfrɛɛ no bosom; na wɔtotoow hɛn no mu eguadze guguu po mu, ama aayɛ har ama hɔn. Nna Jona dze, oesian akɔ hɛn no n'ase noho beebi; na ɔakɛda heii.
6. Nna hɛnwura no baa ne nkyɛn, na obisaa no dɛ, Ɔdafo a ada, wo nda yi ase nye dɛn? Soɛr, su frɛ wo nyame, bi a wo nyame no bɔdwen hɛn do, amma yaanntɔr wɔ po yi do.
7. Nna wɔsesee hɔnho, dɛ, Hom mbra ma yɛntwe tonto, na yenhu nyia osian ne ntsi ma mbusu yi aba hɛn do. Na wɔtwee tonto, na tonto no bɔɔ Jona.
8. Nna wɔsee no dɛ, Yɛserɛ wo ara, kyerɛ hɛn nyia osian ne ntsi ma mbusu yi aba hɛn do; eyɛ ebɛn edwuma na ifi hen bae? Ifi ɔman bɛn mu na wo nkyir nye hen?
9. Na obuaa hɔn dɛ, Meyɛ Hebriwnyi; na mosɔr EWURADZE, ɔsor Nyankopɔn no a ɔyɛɛ po na asaase wewew no.
10. Nna suro kɛsenara kaa nyimpa no, na wɔsee no dɛ, Ebɛnadze na ayɛ yi? Nna nyimpa no nyim dɛ ofi EWURADZE enyim guanee, osiandɛ nna ɔaka akyerɛ hɔn.
11. Na wobisaa no dɛ, Ebɛnadze na yɛnyɛ wo, ma po yi n'ano ndwe mma hɛn? Osiandɛ nna po no da ho ara hur tutuutu.
12. Na ɔsee hɔn dɛ, Hom mma mo do, na hom ntow me nkyen po no mu; nna po no ano bɔdwe ama hom: na minyim dɛ emi ntsi na ehum kɛse yi aba hom do.
13. Naaso nyimpa no kwaan dzendzen dɛ wɔresan ebodwir asaase wewew do; na woenntum: osiandɛ po no kɔr do araa huur tutuutu hyiaa hɔn.
14. Dɛm ntsi wɔkekaa mu frɛɛ EWURADZE, na wɔsee dɛ, Yɛserɛ wo, EWURADZE, yɛserɛ wo, mma mma yɛnntɔr wɔ nyimpa yi no nkwa ntsi, na afei so mma mmfa bɔgya a onndzi fɔ ho so nnto hɛn do: osiandɛ ɔwo, EWURADZE, na ayɛ dɛ mbrɛ epɛ.
15. Nna wɔmaa Jona do na wɔtoow no kyeen po no mu: na po no gyaa ne begyabegya yɛ.
16. Nna nyimpa no suroo EWURADZE papaara; na wɔbɔɔ okum afɔr maa EWURADZE, na wɔbobɔɔ anohoba.
17. Nna EWURADZE esiesie nam kɛse bi dɛ ɔmmen Jona; na Jona dzii nam no ne yamu ndaansa, adzekyee nye adzesaa.

## Tsir 2

1. Nna Jona fi nam no ne yamu bɔɔ mpaa maa EWURADZE ne Nyankopɔn.
2. Na ɔsee dɛ, Mifi m'ahohia mu musui frɛɛ EWURADZE, Na ɔgyee mo do; Mifi samanadze no bun mu tseaa mu, Na ɔwo tsee me ndze.
3. Na ɔwo toow me kyeen bun mu, wɔ po n'akoma mu, Na esuyirii twaa mo ho hyiae; W'asorɛkye na w'eminiminim nyina bui faa mo do.
4. Na mekaa dɛ, Wɔatow me efi w'enyim akyen; Naaso mokɔbɔ do mahwɛ w'asɔrdan krɔnkrɔn no no kwan do.
5. Esu no twaa mo ho hyiae, bodur ɔkra ho mpo; Bun no twaa mo ho hankra sii; Po mu efuw brabraa me tsir.
6. Misianee kɔr mbepɔw ase tɔnn; Mekɛhɛɛn asamanadze na woguu me mpokyerɛ wɔ n'efiadze. Naaso ɔwo eyi me efi mona mu, ao EWURADZE me Nyankopɔn.
7. Me kra tɔɔ bitsi wɔ mo mu no, mekaa EWURADZE: Na me mpaabɔ dur wo nkyɛn, nyew, wɔ w'asɔrdan krɔnkrɔn mu.
8. Hɔn a hɔn enyi sɔ ator ehuhudze no Wɔpow hɔnara hɔn ADOM.
9. Na emi dze, medze ndaase ndze bɔbɔ wo okum afɔr; Mubotua dza medze abɔ anohoba no. Osiandɛ ɔwo EWURADZE, wo hɔ na nkwagye fi.
10. Na EWURADZE kasaa kyerɛɛ nam no, ma ɔkɛfee Jona too asaase wewew do.

## Tsir 3

1. Na EWURADZE n'asɛm baa Jona hɔ a otsia mprɛnu, dɛ,
JON.3.2, Soɛr, kɔ Ninive, kurow kɛse no mu, na kɔbɔ asɛm a mereka akyerɛ wo yi dawur kyerɛ hɔn.
3. Na Jona soɛree, na ɔkɔr Ninive, dɛ mbrɛ EWURADZE n'asɛm no tse. Nna Ninive yɛ kurow kɛsenara a wɔnantsew no ndaansa twa.
4. Na Jona hyɛɛ ase hɛɛn kurow no mu dze da kor nantsewee, na ɔbɔɔ dawur see dɛ, Aka adaduanan, nna Ninive ebutuw.
5. Na Ninive gyee Nyankopɔn dzii; na wɔbɔɔ mbuadadzi ho dawur, na wofurafuraa eyitam fi hɔn mu akɛse do kesi nkakraba do mpo.
6. Na aber a asɛm no kodur Ninive ɔhen asomu no, ɔsoɛree fii n'ahengua do, na oyii n'ahentar gui, na ofuraa eyitam, na ɔtsenaa nso mu.
7. Na ɔmaa wɔbɔɔ dawur tahyee Ninive wɔ ɔhen na n'etsitsir no hɔn dzin mu, dɛ, Mma nyimpa anaa mbowa, anantwi anaa nguan, mmfa hwee nnka hɔn ano: mma wɔnnkɔ edzidzi, eso mma wɔnnom nsu:
8. na mbom womfurafura eyitam, nyimpa na mbowa nyina, na wɔnkeka mu dzendzenndzen mfrɛ Nyankopɔn; ɛhɛɛ, hɔn nyina nsan mfi hɔn kwan bɔn ho, na emimdzi a ɔwɔ hɔn nsamu no ho.
9. Sɛ bi a Nyankopɔn bɛsesa n'adwen wɔ dza oesusu dɛ ɔbɛyɛ no ho, na ɔadan efi n'ebufuhyew ho, na ɔannsɛɛ hɛn a, woana nyim?
10. Na Nyankopɔn hun hɔn ndzeyɛɛ dɛ wɔasan efi hɔn kwan bɔn no do; na ɔsesaa n'adwen nuu noho wɔ mbusu a ɔkaa dɛ ɔdze bɔbɔ hɔn no ho; na ɔannyɛ.

## Tsir 4

1. Na dɛm asɛm yi annyɛ Jona dɛw koraa, na no bo fuwii.
2. Na obisaa EWURADZE dɛ, Ao EWURADZE, meserɛ wo, nnyɛ m'asɛm a mowɔ mo kurow mu no mekae ara nye yi? Dɛm yi ara ntsi na meyɛɛ har muguaan dɛ morokɔ Tarsis no: osiandɛ minyim dɛ ɔwo eyɛ Nyame ɔdomfo, na mbɔbɔrhufo a efa ebufuw nyaa, na w'adɔyɛ so, na esesa w'adwen wɔ mbusu ho.
3. Dɛm ntsi afei, ao EWURADZE, mototɔ serɛ wo, gye mo nkwa fi me nsamu, na oye ma me dɛ mubowu kyɛn dɛ mebɛtsena ase.
4. Na EWURADZE bisaa no dɛ, Aso oye dɛ wo bo efuw?
5. Nna Jona fii kurow no mu kɔree, na ɔkɛtsenaa kurow no no boka afamu, na ɔbɔɔ asese maa noho wɔ hɔ, na ɔtsenaa no nwin ase hɔ, ma eekodu dɛ obohu dza ɔbɛba kurow no do.
6. Na EWURADZE siesiee gyedua, na ɔmaa onyinii bɛkataa Jona do, ama ɔaagye nwin wɔ n'etsifi, na oeeyi no efi n'atseetsee asetsena no mu. Na Jona n'enyi gyee kɛse wɔ gyedua no ntsi.
7. Na n'adzekyee a wi rupue no, Nyankopɔn siesiee abowaba na ɔtoow gyedua no mu ma ɔkyenkyenee.
8. Na ɔbaa dɛ, wipuei no, Nyankopɔn siesiee boka mframa a n'ano yɛ hyew; na ewia sii Jona n'etsifi, ma ɔtɔɔ akɔtɔmborɔnsa, na ɔserɛɛ dɛ nkyɛ onwu, na ɔsee dɛ, Oye ma me dɛ mubowu kyɛn dɛ mebɛtsena ase.
9. Nna Nyankopɔn bisaa Jona dɛ, Aso oye dɛ wo bo efuw wɔ efer no ntsi? Na ɔsee dɛ, oye dɛ mo bo fuw dze kɔ owu mu mpo.
10. Na EWURADZE see dɛ, Ɔwo edzi yaw wɔ gyedua a ennyɛɛ ho edwuma bi, eso nnyɛ ɔwo na emaa onyinii ho; ɔbaa anadwe da kor, na ɔsɛɛ anadwe da kor:
11. na emi na Ninive, kurow kɛse a no mu nyimpa bɔbor mpem ɔha eduonu a wonntum nnhu hɔn nsa nyimfa anaa hɔn bankum; na anyɛmbowa pii so no, mma munnhu no mbɔbɔr anaa?

