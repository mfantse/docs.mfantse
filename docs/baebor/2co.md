# "2 Korintefo"

## Tsir 1

1. Paul a ɔnam Nyankopɔn pɛ do yɛ Kraest Jesus ɔsomafo, nye onua Timoti, dze kɛma Nyankopɔn asɔr a ɔwɔ Korinte, nye ahotseweefo a wɔwɔ Akaia nyina:
2. Adom nye asomdwee a ofir hɛn Egya Nyankopɔn nye Ewuradze Jesus Kraest nka hom.
3. Nhyira nka hɛn Ewuradze Jesus Kraest ne Nyankopɔn nye n'Egya a ɔyɛ ehumbɔbɔr Egya nye awerɛkyekyer nyina Nyankopɔn a
4. ɔkyekye hɛn werɛ wɔ hɛn ahohia nyina mu, ama yeetum edua awerɛkyekyer a Nyankopɔn dze kyekye hɛn werɛ no do akyekye hɔn a wɔwɔ ahohia biara mu so werɛ.
5. Na dɛ mbrɛ Kraest n'amandzehu kɛsenara ba hɛn do no, dɛmara na hɛn awerɛkyekyer so nam Kraest mu bu do.
6. Na sɛ wohiahia hɛn ho a, ɔyɛ awerɛkyekyer na nkwagye ma hom; ɔno na ɔyɛ edwuma abotar mu wɔ amandze kor no ara a hɛn so yehu mu;
7. na hɛn enyidado a ɔwɔ hom ho no tsim, osiandɛ yenyim dɛ mbrɛ hom yɛ amandzehu no mu fafafo no, mbrɛ hom yɛ awerɛkyekyer no mu bi so nye no.
8. Na, enuanom, yɛmmpɛ dɛ yesiw hom hɛn ahohia a ɔbaa hɛn do wɔ Asia no do, dɛ ɔhyɛɛ hɛn do mbordo traa hɛn ahoɔdzen, ma hɛn enyi fii hɛn nkwa do mpo:
9. na hɛnankasa yɛtsee hɛn owu ne mfar wɔ hɛn mu, amma yaammfa hɛn werɛ anntwer hɛnho, na mbom yɛdze atwer Nyankopɔn a onyan ewufo no.
10. Ɔno na oyii hɛn fii dɛm owu kɛse yi mu, na ɔda ho yi hɛn, na yɛwɔ enyidado dɛ ɔbɛda ho eyi hɛn;
11. hom so dze hom nkotoserɛ roboa hɛn bi a, ma akyɛdze a wɔnam dodow do dze ama hɛn no ntsi, nyimpa pii aada ase ama hɛn.
12. Na hɛn ahohyehyɛ nye yi, hɛn tsibowa ne dasedzi, dɛ Nyankopɔn krɔnkrɔnyɛ nye botooyɛ mu, nnyɛ honam mu nyansa mu, na mbom Nyankopɔn adom mu, na yɛnam bɔɔ hɛn bra wɔ wiadze, nkanka wɔ hom ntamu.
13. Na yɛnnkyerɛw biribi mmbrɛ hom kyɛn dza hom kenkan na hom tse ase, na m'enyi da do dɛ hom bɛtse ase dze ekesi ewiei;
14. dɛ mbrɛ so hom tse hɛn ase fa na fa dɛ yɛyɛ hom ahohyehyɛ, dɛ mbrɛ hom so yɛ hɛndze wɔ hɛn Ewuradze Jesus da no mu.
15. Na dɛm awerɛhyɛmu yi mu na mepɛɛ dɛ nkyɛ mebɛba hom nkyɛn ana, ama hom eenya adom mbɔho,
2CO.1.16, na mabɛfa hom nkyɛn akɔ Masidonia, na mefi Masidonia aba hom nkyɛn bio, na hom eegya me kwan ma maakɔ Judea.
17. Dɛm ntsi mobɔɔ me tsirmu dɛm no, midzii adwenharsɛm anaa? Anaa me tsirmu a mobɔ no, mobɔ no honam mu na m'asɛm kor no ara ayɛ nyew, nyew, nye oho, oho anaa?
18. Na dɛ mbrɛ Nyankopɔn yɛ nokwafo no, hɛn asɛm a yɛka kyerɛ hom nnyɛ nyew nye oho.
19. Na Nyankopɔn ba Jesus Kraest a yɛbɛkaa no ho asɛm wɔ hom mu no, emi nye Silvanus nye Timoti, ɔnnyɛ nyew nye oho, na no mu mbom na nyew no wɔ.
20. Na Nyankopɔn abɔ anohoba dodow dɛn ara a, no mu na nyew wɔ, na iyi ntsi na no mu na Amen wɔ, ma wɔnam hɛn do hyɛ Nyankopɔn enyimnyam.
21. Na nyia oetsim hɛn nye hom wɔ Kraest mu, na ɔasera hɛn, nye Nyankopɔn no:
22. ɔno so na ɔasɔw hɛn ano, na ɔama hɛn Sunsum no ne nsewhyɛ wɔ hɛn akoma mu.
23. Na mefrɛ Nyankopɔn dɛ ombedzi me kra dase dɛ memmpɛ dɛ mohow hom werɛ ntsi na mammba Korinte bio no.
24. Nnyɛ dɛ yɛyɛ hom gyedzi do ahyɛdofo, na mbom yɛyɛ hom enyigye aboafo: osiandɛ gyedzi na hom dze tsim.

## Tsir 2

1. Na mobɔɔ me tsirmu pɔw dɛ meremmfa awerɛhow mmba hom nkyɛn bio.
2. Na sɛ mohow hom werɛ a, woana na ɔma m'enyi gye, dɛ nyia mohow no werɛ no ara?
3. Na merekyerɛw hom iyi ara amma meba a meemmbenya awerɛhow wɔ hɔn a ɔsɛ dɛ wɔma me enyigye no ho, na mo werɛ wɔ hom nyina mu dɛ m'enyigye yɛ hom nyina so hom enyigye.
4. Na mifi akoma mu ahohiahia nye ahoguan pii mu, menam nyinsuwa pii mu kyerɛɛw hom, nnyɛ dɛ hom werɛ nhow bi a, na mbom ama hom eehu ɔdɔ a modɔ hom mbordo no.
5. Na sɛ obi ahyɛ awerɛhow a, nnyɛ emi na ɔahow mo werɛ na n'afa bi mu ɔahow hom nyina hom werɛ (amma maannsoa hom dza ɔyɛ dur dodow).
6. Na nkaenyim a dodow no dze aka nyimpa no enyim no dɔɔ so ma no,
2CO.2.7, ma afei mbom ɔsɛ dɛ hom dze kyɛ no na hom kyekye no werɛ, aannyɛ a nna hom ama obi a ɔtse dɛm no n'awerɛhow dodow amen no.
8. Dɛm ntsi meserɛ hom, hom mma hom dɔ nsi pi mma no.
9. Na iyi ntsi na mekyerɛwee, ama meenya hom ho dase papa dɛ hom yɛ setsie wɔ adze nyina mu.
10. Onyia a hom dze biribi kyɛ no no, mo so medze kyɛ no, na sɛ medze biribi akyɛ a, hom ntsi na medze akyɛ wɔ Kraest enyim;
11. amma Satan eenndzi hɛn enyim annkɛyɛ biribi: osiandɛ yenyim mbrɛ n'akwan tse.
12. Ber a mebaa Troas wɔ Kraest asɛmpa no ntsi no, Ewuradze buee abow maa me,
2CO.2.13, naaso mennya mo sunsum mu enyigye, osiandɛ mennhu mo nua Titus wɔ hɔ; na mekraa hɔn fii hɔ kɔr Masidonia.
14. Na ndaase nka Nyankopɔn a ɔdze hɛn to no nkonyimsantsen wɔ Kraest mu daa no, na ɔnam hɛn do yi ne nyimdzee ho nka huam kyerɛ wɔ mbea nyina no.
15. Na yɛyɛ Kraest Jesus ne nka huam ma Nyankopɔn ma hɔn a wɔregye hɔn nkwa nye hɔn a wɔrehera nyina:
16. binom, yɛyɛ owu ho hua dze kɔ owu mu ma hɔn; na binom so, yɛyɛ nkwa ho hua dze kɔ nkwa mu ma hɔn. Na woana na ɔfata yinom?
17. Na hɛn dze, yɛnntse dɛ pii a wɔdze Nyankopɔn asɛm yɛ eguadzi, na mbom ofi nokwardzi mu, ofi Nyankopɔn mu, na yɛkasa wɔ Kraest mu wɔ Nyankopɔn enyim.

## Tsir 3

1. Ana iyi kyerɛ dɛ yɛahyɛ ase bio riyi hɛnho ayɛw anaa? Anaa yehia nkamfo nwoma a yɛdze brɛ hom, anaa ofi hom nkyɛn ba, dɛ mbrɛ binom hia no a?
2. Hom nye hɛn nwoma a wɔakyerɛw no wɔ hɛn akoma mu a nyimpa nyina hu na wɔkenkan;
3. na hom da edzi dɛ hom yɛ Kraest Jesus nwoma a ɔnam hɛn som do a wɔammfa dubir, na mbom wɔdze Nyankopɔn tseasefo no Sunsum kyerɛwee, nnyɛ abopon do, na mbom nyimpa n'akomapon do a.
4. Na dɛm awerɛhyɛmu yi na yɛnam Kraest do enya no Nyankopɔn afamu;
5. nnyɛ dɛ hɛnara na yɛso yɛ, dɛ yebu biribi dɛ ofi hɛnankasa hɛn mu; na mbom hɛn emudzi no fi Nyankopɔn;
6. ɔno so na ɔama yetum yɛ ahyɛmu fofor no ho asomfo, nnyɛ nkyerɛwee ho dze bi a, na mbom sunsum dze a: na nkyerɛwee dze ɔma owu, na sunsum na ɔma nkwa.
7. Na sɛ owu som a wɔkyerɛwee krukyee no wɔ abo do no nyaa enyimnyam, ma Israelmba enntum anngyen enyi annhwɛ Moses enyim wɔ n'enyim enyimnyam a orutwa mu ntsi a
8. ɔbɛyɛ dɛn koraa na sunsum som no rinnya enyimnyam?
9. Na sɛ afɔbu som no yɛ enyimnyam a, mpɛn ahen na tsenenee som no mbom bor do pii wɔ enyimnyam mu?
10. Mpo dza wɔahyɛ no enyimnyam no nnyi enyimnyam wɔ iyi afamu, osian enyimnyam no a ɔkyɛn no ntsi.
11. Na sɛ dza otwa mu no mpo nam enyimnyam mu a, nna dza otsim hɔ no dze ɔwɔ enyimnyam pii.
12. Na yɛwɔ dɛm enyidado ntsi, yɛyɛ ɔkasa mu ndam pii,
2CO.3.13, na yɛnnyɛ dɛ Moses a ɔdze nkataenyim kataa n'enyim ma Israelmba eenntum anngyen hɔn enyi annhwɛ enyimnyam a orutwa mu no n'ewiei:
14. Na mbom wofuraa hɔn adwen, na mpo, ɔdze bodu ndɛ nkataenyim kor no ara da ho wɔ ahyɛmu dadaw no ne kenkan do a wonnya nnyii, osiandɛ Kraest mu (nko) na woyi.
15. Na ɔdze bodu ndɛ yi ara mpo, sɛ aber biara wɔkenkan Moses nwoma no a, nkataenyim da ho wɔ hɔn akoma do.
16. Na sɛ aber biara wɔdan ba Ewuradze nkyɛn a, woyi nkataenyim no.
17. Na afei Ewuradze nye Sunsum no, na mbrɛ Ewuradze Sunsum wɔ na fahodzi wɔ.
18. Na hɛn nyina, yɛdze enyim a wɔnnkataa do rekyerɛ Ewuradze enyimnyam no dɛ yɛrohwɛ ahwehwɛ mu, wɔsakyer hɛn kɔ subea kor no ara bi mu, fi enyimnyam mu kɔ enyimnyam mu, na iyi fi Ewuradze no sunsum no ara.

## Tsir 4

1. Dɛm ntsi, dɛ ɔnam Nyankopɔn n'ehumbɔbɔr do na wɔdze ɔsom a ɔtse dɛm ahyɛ hɛn nsa yi, yɛmmpa abaw:
2. na mbom yɛapow enyimguase ndzɛmba a yɛdze suma no, yɛmmbɔ hɛn bra akɔhwi mu, eso yɛmmfa ndaadaa mmfora Nyankopɔn asɛm mu, na nokwar no ara na yɛnam do petee dze yi hɛnho kyerɛ nyimpa nyina wɔ Nyankopɔn enyim.
3. Na sɛ hɛn asɛmpa no do kata a, ɔkata wɔ hɔn a wɔrehera no mu,
2CO.4.4, hɔn mu na wiadze yi nyame efura hɔn a wɔnngye nndzi no adwen, amma woeennhu Kraest a ɔyɛ Nyankopɔn suban no n'asɛmpa enyimnyam ne kan no.
5. Na nnyɛ hɛn ho asɛm na yɛka, na mbom Kraest Jesus a, dɛ Ewuradze, na hɛnankasa so dze, dɛ Jesus ntsi yɛyɛ hom nkowaa.
6. Osiandɛ Nyankopɔn a ɔkaa dɛ kan mfi sum mu nhyerɛn no na ɔahyerɛn wɔ hɛn akoma mu dɛ ɔrema Nyankopɔn enyimnyam a ɔwɔ Jesus Kraest enyim no no ho nyimdzee no ne kan no.
7. Na yɛwɔ akoradze yi wɔ dɛtse nkɔɔpow mu, ama tum no ne kɛseyɛ a ɔtra do no eefir Nyankopɔn na emmfir hɛn:
8. wofi mbeambea hiahia hɛn ho, na wɔmmem hɛn; hɛn ho kyer hɛn, na hɛn enyidado mmpa;
9. wɔtaa hɛn do, na eso wɔmmpa hɛn ekyir; woekruw hɛn ahwe ase, na eso wɔnnsɛɛ hɛn:
10. daa yɛso Jesus no wu wɔ hɛn nyimpadua mu nam, ama Jesus no nkwa so aada edzi wɔ hɛn nyimpadua mu.
11. Na hɛn a yɛtse ase yi, woyi hɛn ma owu daa, ama Jesus no nkwa so aada edzi wɔ hɛn wu honam yi mu.
12. Dɛm ntsi owu dzi dwuma wɔ hɛn mu, na nkwa so dzi dwuma wɔ hom mu.
13. Na yɛwɔ gyedzi sunsum kor no ara, dɛ mbrɛ wɔakyerɛw dɛ, Megyee dzii ntsi na mekasae yi, hɛn so yɛgye dzi na ne ntsi so yɛkasa;
14. na yenyim dɛ nyia onyaan Ewuradze Jesus no, obenyan hɛn so nye Jesus, na oeyi hɛn nye hom akyerɛ.
15. Na iyi nyina hom ntsi a, na adom no aadɔɔ so edua nyimpa pii do ama ndaase a ɔbor do aaka Nyankopɔn enyimnyam.
16. Dɛm ntsi yɛmmpa abaw. Kaansa hɛn nyimpadua a enyiwa hu yi roprɔw mpo a, hɛn nyimpasu a enyi nnhu no dan fofor daa daa.
17. Na hɛn sesei ahohia harhar yi, risiesie onnyiewiei enyimnyam a ɔso bor do koraa ama hɛn,
2CO.4.18, ber a yɛnnhwɛ ndzɛmba a wohu, na mbom yɛhwɛ dza wonnhu no: osiandɛ ndzɛmba a wohu no nnkyɛr na etwa mu, na dza wonnhu no na onnyi ewiei.

## Tsir 5

1. Na yenyim dɛ sɛ wonya gura hɛn asaase ntamadan fi yi a, yɛwɔ ofi a ofir Nyankopɔn, ɔdan a wɔammfa nsa ennsi, a ɔwɔ hɔ daa, wɔ sor.
2. Na iyi mu so na yesi nkrum na hɛn enyi gyina dɛ wɔdze hɛn fie a ofi sor no so bɛhyɛ hɛn.
3. Sɛ ɔba dɛ yenya hyɛ a, wonnkohu hɛn dɛ yedzi adagyaw.
4. Na hɛn a yɛtsetse ntamadan yi mu no, yesi nkrum na ɔhyɛ hɛn do: nnyɛ dɛ yɛpɛ dɛ wɔpa hɛn ho tam bi a, na mbom dɛ yɛbɛhyɛ so egu do a, ama nkwa aamen dza owu.
5. Na nyia oesiesie hɛn ama iyiara nye Nyankopɔn a ɔnoara ama hɛn Sunsum no ne nsewhyɛ no.
6. Na yɛwɔ akokodur daa, na yenyim dɛ yɛtse fie wɔ nyimpadua no mu yi, yɛadɔ mu efi Ewuradze nkyɛn
7. na yɛnantsew gyedzi mu, na nnyɛ dza enyi tua mu a;
8. medɛ, yɛwɔ dɛm awerɛhyɛmu yi, na yɛpɛ dɛ yɛdɔ mu fi nyimpadua fie yi mu, na yɛkɔ fie wɔ Ewuradze nkyɛn.
9. Dɛm ntsi na yɛbɔ mbɔdzen dɛ yɛwɔ nyimpadua fie o, yɛwɔ ndɔmu o, yɛbɔsɔ n'enyi.
10. Na otwar dɛ wɔdze hɛn pue Kraest atsɛmbu egua no enyim hɔ, ama obiara eenya dza ɔayɛ no nyimpadua yi mu no, dɛ ɔyɛ papa o, bɔn o.
11. Na yenyim Ewuradze ho suro ntsi, yɛbɔ mbɔdzen dɛ yɛbɛma nyimpa ehu no dɛm, na Nyankopɔn dze, yɛada edzi ama no, na m'enyi da do dɛ yɛada edzi ama hom tsibowa so.
12. Na yennyi hɛnho ayɛw nnkyerɛ hom bio, na mbom yɛrema hom dza hom nam do bɛhyehyɛ homho wɔ hɛn afamu, na hom eenya biribi ebua hɔn a wɔhyehyɛ hɔnho enyiwado, na nnyɛ akoma mu no.
13. Na sɛ yeegyim mpo a, yeegyim ama Nyankopɔn, na sɛ hɛn enyi da hɔ a, ɔda ma hom.
14. Na Kraest dɔ kenyan hɛn, osiandɛ yebu no dɛ, sɛ ɔbaako wui maa hɔn nyina, nna hɔn nyina wui;
15. na owui maa hɔn nyina ma hɔn a wɔtse ase aannda ho anntsena ase amma hɔnankasa hɔnho, na mbom wɔaatsena ase ama nyia osiaan hɔn ntsi owui na ɔsoɛɛr bio no.
16. Dɛm ntsi ofir ndɛ yennyim obiara wɔ honam afamu, na sɛ yeehu Kraest wɔ honam afamu mpo a, afei dze yennyim no dɛm bio.
17. Dɛm ntsi sɛ obi wɔ Kraest mu a, ɔyɛ abɔdze fofor: ndzɛmba adadaw no etwa mu, na hwɛ, ndzɛmba nyina ayɛ fofor.
18. Na iyi nyina fir Nyankopɔn a ɔnam Kraest do aka hɛn nye nankasa noho abɔ mu, na ɔdze nkabɔmu som dwumadzi no ama hɛn no;
19. ɔno nye dɛ Nyankopɔn nam Kraest mu kaa wiadze nye nankasa bɔɔ mu, na oemmbu hɔn mfom enngu hɔn do, na ɔdze nkabɔmu som ho dwumadzi no ahyɛ hɛn nsa.
20. Dɛm ntsi yɛyɛ ananmusifo ma Kraest, ɔno nye dɛ Nyankopɔn nam hɛn do rototɔ serɛ hom: yegyina Kraest ananmu serɛ hom dɛ, Hom nye Nyankopɔn nka mbɔ mu.
21. Na nyia onnyim bɔn no, ɔyɛɛ no ɔbɔn maa hɛn, ama wɔaayɛ hɛn Nyankopɔn tsenenee wɔ no mu.

## Tsir 6

1. Dɛ yɛyɛ nkorɔfo a yɛnye no bɔ mu yɛ edwuma yi, yɛtotɔ serɛ hom dɛ mma hom nngye Nyankopɔn adom no kwa,
2CO.6.2, na Nyankopɔn ka dɛ, Ber a ɔsɛ mu na mitsiee wo, Na nkwagye da no moboaa wo: hwɛ, sesei nye ber a ɔsɛ; na sesei nye nkwagye da no!
3. Yɛmmpɛ dɛ yɛto obiara fintsidua biara wɔ biribiara a yɛyɛ mu, amma woeennhu mfom bi wɔ hɛn som no ho;
4. na mbom adze nyina mu hom mma yɛnda hɛnho edzi dɛ Nyankopɔn asomfo, wɔ abotar pii mu, wɔ ahohia mu, wɔ ahokyer mu, wɔ ahomtsew mu,
2CO.6.5, ɔhwe mu, efiadzenda mu, etutuw mu, ndwumadzen mu, epesi mu, mbuadadzi mu,
2CO.6.6, ahotsew mu, nyimdzee mu, penkyɛr mu, ayamuyie mu, Sunsum Krɔnkrɔn mu, ɔdɔ a ndabraba nnyi mu mu,
2CO.6.7, nokwasɛm no mu, Nyankopɔn tum mu, tsenenee akodze mu wɔ bankum nye nyimfa,
2CO.6.8, wɔ enyimnyam nye enyimguase mu, wɔ atsenka bɔn nye atsenka pa mu; dɛ esisifo naaso anokwafo;
9. dɛ hɔn a wonnyim hɔn, naaso wonyim hɔn yie; dɛ hɔn a woruwu, na hwɛ, yɛtse ase; dɛ hɔn a wɔtsea hɔn, naaso wonnku hɛn;
10. dɛ awerɛhofo naaso hɛn enyi gye daa; dɛ ehiafo naaso yɛma pii nya hɔnho; dɛ wonnyi hwee, naaso yɛwɔ adze nyina.
11. O Korintefo, yɛakasa pefee akyerɛ hom, yeebue hɛn akoma mu ama hom.
12. Nnyɛ hɛn mu na hom kyer, na mbom homankasa hom akɔndɔ mu na hom kyer.
13. Na hom so mekasa kyerɛ hom dɛ mbofra, hom mbue hom akoma mu mma hɛn dɛ mbrɛ yɛayɛ yi.
14. Mma hom nnye hɔn a wɔnngye nndzi nnya nkitahodzi kor: na nkitahodzi bɛn na tsenenee nye emumuyɛ wɔ? Anaa anyɛnkoyɛ bɛn na kan nye sum wɔ?
15. Na ebɛn fɛkuwbɔ na Kraest nye Belial wɔ? Anaa kyɛfa bɛn na gyedzinyi nye dza ɔnngye nndzi wɔ?
16. Na edziesie bɛn na Nyankopɔn asɔrfi nye abosom wɔ? Na hɛn dze, yɛyɛ Nyankopɔn tseasefo n'asɔrfi; dɛ mbrɛ Nyankopɔn aka dɛ, Mebɛtsena hɔn mu, na manantsew hɔn mu, na mayɛ hɔn Nyankopɔn, na hɔn so ayɛ me man.
17. Dɛm ntsi Hom mfi hɔn mu mbra na hom ntsew homho, Ewuradze na ɔse, Amma hom annka efifidze; Na mebɛgye hom,
2CO.6.18, Na mayɛ Egya ama hom, Na hom ayɛ me mbabanyin nye mbabaa, Ewuradze Tumfo na ɔse.

## Tsir 7

1. Yɛwɔ dɛm anohoba yi ntsi, adɔfo, hom mma yɛnhohor hɛnho mfi honam nye sunsum mu fi nyina ho, na yenwie krɔnkrɔnyɛ wɔ Nyankopɔn ho suro mu.
2. Hom mbue hom akoma mu mma hɛn: yɛannyɛ obiara bɔn, yɛannsɛɛ obiara, yeennsisi obiara.
3. Mennka yi mmbu hom fɔ, na maka dada dɛ, yewu o, yɛtse ase o, hom wɔ hɛn akoma mu.
4. Medze hom tuw kɛse, mowɔ hom mu awerɛhyɛmu so, awerɛkyekyer ahyɛ me ma, wɔ hɛn ahohia nyina mu no, me dɛw bu do pii.
5. Na yɛbaa Masidonia mpo, hɛn honam ennya ahomgye bi, na wohiahiaa hɛn ho afa nyina: ɔko etwa hɛn ho ehyia na suro ahyɛ hɛn mu ma.
6. Naaso nyia ɔkyekye abrɛfo werɛ no nye Nyankopɔn, ɔnam Titus ne mbae do kyekyee hɛn werɛ:
7. na nnyɛ ne mbae nko, na awerɛkyekyer a no werɛ kyekyee wɔ hom mu so; ɔkaa mbrɛ hom esi afe me nye hom nkɔmbɔdzi nye hom mbɔdzembɔ a ɔwɔ mo ho kyerɛɛ me maa m'enyi gyee pii.
8. Na sɛ medze nwoma bɔhoow hom werɛ a, munnu moho, sɛ munuu moho mpo a; na muhu dɛ nwoma no, sɛ mber tsiabaa bi mpo a, ɔhoow hom werɛ.
9. Na afei dze, midzi dɛw, nnyɛ dɛ hom werɛ howee ntsi a, na dɛ hom werɛ howee kɔr nnuho mu; na hom werɛ hoow Nyankopɔn kwan do, amma hom aannhwer hɛn ho biribi.
10. Na Nyankopɔn kwan do awerɛhow dze, ɔyɛ nnuho a wɔdze kɔ nkwagye mu a wonnu ho wɔ ho, na wiadze awerɛhow dze, ɔma owu.
11. Na hwɛ, hom werɛ a ɔhoow Nyankopɔn do yi ara, ebɛn nhwɛyie na ɔayɛ wɔ hom mu, ebɛn anoyi, ebɛn ebufuwyi, ebɛn ehubɔ, ebɛn fe, ebɛn mbɔdzembɔ, ebɛn awerdzi! Adze nyina mu hom kyerɛɛ dɛ hom ho tsew wɔ asɛm no mu.
12. Na sɛ mekyerɛwee brɛɛ hom a, nnyɛ nyia ɔyɛɛ bɔn no ntsi a, eso nnyɛ nyia wɔyɛɛ no bɔn no ntsi a, na mbom ɔno nye dɛ hom nhwɛyie a hom hwɛ hɛn ho bɛda edzi ama hom wɔ Nyankopɔn enyim.
13. Dɛm ntsi hɛn werɛ akyekye, na hɛn awerɛkyekyer mu hɛn enyi gyee mbordo wɔ Titus n'enyigye no ho, osiandɛ hom nyina adwedwe no sunsum.
14. Osiandɛ sɛ medze hom hyehyɛɛ moho kyerɛɛ no a, m'enyi annto, na mbom, mbrɛ yɛkaa asɛm nyina kyerɛɛ hom nokwar mu no, dɛmara na hɛn ahohyehyɛ a yɛhyehyɛɛ hɛnho wɔ Titus enyim ayɛ nokwar.
15. Na n'akoma wɔ hom do pii, dɛ ɔkaa hom nyina hom setsie, mbrɛ hom dze hu nye ahopopo gyee no no.
16. Midzi dɛw dɛ adze nyina mu no mowɔ hom mu awerɛhyɛmu.

## Tsir 8

1. Na eso enuanom, yɛma hom ehu Nyankopɔn adom a ɔdze adom Masidonia asɔrasɔr:
2. mbrɛ hɔn ahohia nsɔhwɛ kɛse mu hɔn dɛw mbordo nye hɔn hia dodow no buu do kyerɛɛ hɔn ayamuyie ahonya.
3. Na midzi hɔn ho dase dɛ wɔmaa dɛ mbrɛ wobotum, mpo dza ɔtra hɔn ahoɔdzen, a ofi hɔnara hɔn pɛ mu,
2CO.8.4, na wɔtotɔe serɛɛ pii dɛ wobenya kyɛfa wɔ hɔn som a wɔdze som ahotseweefo no wɔ adɔyɛ ho;
5. na nnyɛ dɛ iyi yɛ biribi a hɛn enyi daa do a, na mbom wɔnam Nyankopɔn ne pɛ do dzii kan dze hɔnankasa hɔnho maa Ewuradze, na afei wɔdze hɔnho maa hɛn so.
6. Na iyi ntsi yɛserɛɛ Titus dɛ, dɛ mbrɛ ɔhyɛɛ ase kan no, onwie adɔyɛ yi dɛmara wɔ hom so mu.
7. Na dɛ mbrɛ hom bor do wɔ adze nyina mu no, gyedzi, nye asɛm, nye nyimdzee, nye mbɔdzembɔ, nye hom dɔ a ɔwɔ hɛn do no, hom nhwɛ dɛ hom bɔbor do wɔ adom yi so mu.
8. Na mennka yi wɔ nhyɛ do, na mbom medze binom mbɔdzembɔ rosɔ hom dɔ no nokwar ahwɛ.
9. Na hom nyim hɛn Ewuradze Jesus Kraest n'adom, dɛ ɔyɛ ɔhonyanyi, naaso hom ntsi ɔbɛyɛɛ ohianyi, ama hom nam ne hia do aayɛ ahonyafo.
10. Na m'adwen na mekyerɛ wɔ iyi mu, dɛ iyi na ɔfata hom, nnyɛ nyɛe nko bi, na ɔpɛ mu so, hom dzii kan hyɛɛ ase mfeda.
11. Na afei hom nwie ne nyɛɛ no so, dɛ mbrɛ hom ayɛ krado wɔ ɔpɛ mu, no wie so aayɛ dɛmara, dɛ mbrɛ hom botum.
12. Na sɛ ɔpɛ mu dze obi yɛ krado a, enyisɔ wɔ mu dɛ mbrɛ obi wɔ, na nnyɛ mbrɛ onnyi bi a.
13. Na mennka yi ama binom ho aadwe hɔn, na hom dze hom ho eeguan hom,
2CO.8.14, na dɛ ɔnyɛ pɛpɛɛpɛr ntsi a; ama dɛm ber yi mu hom mbordo no aakɔhwɛ hɔn hia, na hɔn so hɔn mbordo aabɔhwɛ hom hia, na aayɛ pɛpɛɛpɛr:
15. dɛ mbrɛ wɔakyerɛw dɛ, Onyia ɔtasee pii ennya ma aammbor no do, na nyia ɔtasee kakrabaa so, ennhia no hwee.
16. Na ndaase nka Nyankopɔn a ɔdze hom ho mbɔdzembɔ kor yi ara ahyɛ Titus n'akoma mu.
17. Na otsiee hɛn afotu dze, naaso noara no mbɔdzembɔ kyɛn dɛm ntsi, ɔnam nankasa ne pɛ do baa hom nkyɛn.
18. Na yɛsomaa ɔno nye onua no a ne nkamfo wɔ asɛmpa no mu atahye wɔ asɔr nyina mu no;
19. na nnyɛ dɛm nko, ɔno na asɔrmba no eyi no dɛ ɔnye hɛn nnantsew wɔ adɔyɛ yi a yɛrosom ho yi mfa nkyerɛ Ewuradze n'enyimnyam nye hɛnara so hɛn mbɔdzembɔ kɛse no:
20. na yɛda hɛnho do amma obi eennya hɛn ho asɛm bi wɔ adze dodow a yɛrosom ho yi ho:
21. na yɛdwen dza ɔyɛ enyidzi ho sie, nnyɛ Nyankopɔn enyim nko, na mbom nyimpa enyim so.
22. Na yɛasoma hɛn nua a yeenya no nhunii dɛ ɔbɔ mbɔdzen wɔ ndzɛmba pii mu, na afei osian awerɛhyɛmu kɛse a oenya no hom mu ntsi, ɔbɔ mbɔdzen bor do.
23. Titus ho a, ɔyɛ me nyɛnko nye me nyɛnko dwumadzifo ma hom; hɛn nuanom ho a, wɔyɛ asɔr asomafo, Kraest enyimnyam.
24. Dɛm ntsi hom nyi hom dɔ nye ahohyehyɛ a yɛhyehyɛ hɛnho wɔ hom ho ne dasee nkyerɛ hɔn wɔ asɔrasɔr enyim.

## Tsir 9

1. Na ahotseweefo som no ho dze, onnhia dɛ mekyerɛw mebrɛ hom;
2. osiandɛ minyim hom mbɔdzembɔ a medze hyehyɛ moho kyerɛ Masidoniafo, dɛ Akaia siesiee hɔnho afrenhyia nye yi, na hom mbɔdzembɔ yi ekenyan hɔn mu piinara.
3. Na masoma enuanom no, ama hɛn ahohyehyɛ a ɔwɔ hom ho aannyɛ kwa wɔ iyi afamu, na dɛ mbrɛ mekaa no, hom eesiesie homho;
4. na bi a Masidoniafo bi nye hɛn bɛba, na sɛ wɔbɔto hom dɛ hom nnsiesiee homho a, hɛn (yɛnnka dɛ hom), hɛn enyi aannto wɔ dɛm ahohyehyɛ yi mu.
5. Dɛm ntsi modween dɛ ohia dɛ meserɛ enuanom no dɛ wondzi kan wɔ hom nkyɛn mbɔboaboa hom akyɛdze a wɔabɔ hom nkaa esie no ano ngu hɔ, na ɔaada hɔ dɛ akyɛdze na nnyɛ epoobɔdze.
6. Na dza meka nye dɛ, Nyia odua no kyenkyen mu no, obobu no kyenkyen mu, na nyia odua no bafuu no obobu no bafuu.
7. Dɛ mbrɛ obiara esusu wɔ n'akoma mu, nnyɛ amemenemfe do, anaa nhyɛ do no ɔmma; osiandɛ Nyankopɔn dɔ nyia ɔtsew n'enyim dze ma.
8. Na Nyankopɔn botum dɛ ɔma adom nyina bor do ma hom na adze nyina mu nye daa nyina hom eenya dza ɔdɔɔ so nyina, ama hom aabor do wɔ edwuma pa nyina mu:
9. dɛ mbrɛ wɔakyerɛw no dɛ, Ɔtow petse, ɔdze ma ehiafo; Ne tsenenee tsim hɔ daa.
10. Na nyia ɔdze aba ma oduafo, na ɔma paanoo dɛ edziban no, ɔbɛma hom aba a hom dua no adɔɔ so, na ɔama hom tsenenee eduaba adɔr;
11. na hom eenya hom ho wɔ ayamuyie nyina mu, dza ɔnam hɛn do yɛ ndaase ho edwuma ma Nyankopɔn no.
12. Osiandɛ baguasom yi no som dze, nnyɛ dɛ wɔdze kɛhyɛ ahotseweefo no sintɔ ma nko, na ɔnam ndaase pii do bu do so ma Nyankopɔn;
13. na ɔnam ɔsom yi no nsɔhwɛ do wɔhyɛ Nyankopɔn enyimnyam wɔ setsie a hom ka dɛ hom wɔ ma Kraest asɛmpa no, na ayamuyie ntoboa a hom yi boa hɔn nye nyimpa nyina ntsi;
14. na hɔn so woyi mpaa ma hom na wɔfe hom wɔ Nyankopɔn adom a ɔbor do wɔ hom do ntsi.
15. Ndaase nka Nyankopɔn wɔ n'akyɛdze a yenntum nnsusu no ntsi.

## Tsir 10

1. Afei emi mara Paul menam Kraest no dwe nye ne tsema do meserɛ hom, emi a mowɔ hom nkyɛn a mebrɛ moho adze wɔ hom enyim, na minnyi hom nkyɛn a, meyɛ dzendzenndzen no.
2. Mepa hom kyɛw ara, mma hom nnyɛ ma meba hom nkyɛn a, mannyɛ ndam wɔ hom do; ndam a mususu dɛ ɔsɛ dɛ meyɛ wɔ hɔn a wobu hɛn dɛ yɛnam honam afamu no do no.
3. Na kaansa yɛnam honam mu a, yɛnnyɛ ɔsa wɔ honam mu
4. osiandɛ akodze a yɛdze ko no nnyɛ honam dze, na mbom ɔyɛ Nyankopɔn tum akodze a wɔdze dwuruw akoban; yedwuruw adwen;
5. nye adze a ɔkrɔn biara a wɔma do tsia Nyankopɔn nyimdzee, na yɛfa adwen nyina ndɔmmum yɛ setsie ma Kraest;
6. na yeesiesie hɛnho dɛ, sɛ hom setsie wie pɛyɛ a, yɛbɔtɔ asoɔdzen nyina do wer.
7. Hom nhwɛ dza ɔda hom enyi do. Sɛ obi dze no werɛ twer nankasa noho dɛ ɔyɛ Kraest dze a, wɔmma onsusu iyi so wɔ nankasa no mu, dɛ mbrɛ ɔno yɛ Kraest dze no, mbrɛ hɛn so yɛyɛ Kraest dze ara nye no.
8. Na sɛ mehyehyɛ moho mbordo wɔ tum a Ewuradze dze maa hɛn wɔ hom ntowdo na nnyɛ hom nsɛe ntsi no ho mpo a, m'enyi ronnto.
9. Memmpɛ dɛ ɔyɛ dɛ gyama medze nwoma rupuw hom bi.
10. Osiandɛ wɔse, No nwoma dze no mu yɛ dur, na okitsa tum ara yie, naaso sɛ ɔwɔ hɛn ntamu dze a, ɔyɛ mberɛw, na ne kasaa so ahoɔdzen biara nnyi mu.
11. Wɔmma onyia no nsusu dɛ, mbrɛ yennyi hɔ a yɛtse wɔ nwoma mu wɔ nsɛm mu no, yɛwɔ hɔ so a mbrɛ yɛtse wɔ nyɛe mu ara nye no.
12. Na yennsi hɛn bo mmfa hɛn ho mmfora, anaa yɛmmfa hɛnho nnto hɔn a wɔkamfo hɔnankasa hɔnho no ho; na hɔn dze, wɔdze hɔnho bu hɔnho, na wɔdze hɔnho toto hɔnankasa hɔnho ntsi, wonnyim nyansa.
13. Na hɛn dze, yɛrennhyehyɛ hɛnho ntra do, na mbom dɛ mbrɛ Nyankopɔn no susudua esusu ama hɛn kɛpem no, dɛm esusudze yi odu hom nkyɛn.
14. Na yɛnntwe hɛn mu nntra do dɛ gyama yenndu hom nkyɛn, osiandɛ yɛdze Kraest asɛmpa no ebodu hom nkyɛn mpo.
15. Na yɛnnhyehyɛ hɛnho nntra do wɔ binom edwuma mu, na mbom yɛwɔ enyidado dɛ, sɛ hom gyedzi nyin a, wɔbɛyɛ hɛn kɛse mbordo wɔ hom mu dɛ mbrɛ hɛn susudua kɛpem,
2CO.10.16, na yɛakɛka asɛmpa no wɔ mbeambea a ɔwɔ hom ekyir noho, na yɛannhyehyɛ hɛnho wɔ mbrɛ obi no dwumadzi pem wɔ dza woewie yɛ dada no ho.
17. Na nyia ɔhyehyɛ noho, ma ɔnhyehyɛ noho wɔ Ewuradze mu:
18. na nnyɛ nyia ɔkamfo noho na wɔapen no no, mbom nyia Ewuradze kamfo no no a.

## Tsir 11

1. Ao, nkyɛ hom eesie abotar etsie me nkwaseasɛm kakra ae! Nyew, hom nya mo ho abotar.
2. Na medze Nyankopɔn ho nyinkun twe hom ho nyinkun, dɛ magye hom awar ama ɔbarimba baako, dɛ medze hom dɛ ɔbaabun krɔnn rekɛma Kraest.
3. Na musuro dɛ bɛyɛ na oedua biribi do dɛ mbrɛ ɔwɔ no dze enyitsew daadaa Eve no, dɛmara so na wɔasɛɛ hom adwen efi nokwardzi nye krɔnnyɛ a hom wɔ wɔ Kraest afamu no ho., #Gye 3.1-5
4. Na sɛ nyia ɔba no ka Jesus fofor bi ho asɛm a yɛnnkae, anaa hom nya sunsum fofor bi a hom nnyae, anaa asɛmpa fofor bi a hom nngyee a, ɔnodze hom suo mu ntsɛm.
5. Na mubu dɛ mennka asomafo etsitsir no ekyir wɔ biribiara mu.
6. Kaansa meyɛ mberɛw wɔ kasa mu a, mennyɛ dɛm wɔ nyimdzee mu, na adze nyina mu yɛada iyi edzi wɔ nyimpa nyina mu wɔ hom afamu.
7. Anaa bɔn na mayɛ dɛ mabrɛ moho adze ma wɔaama hom do, osiandɛ mebɛkaa hom Nyankopɔn asɛmpa no kwa?
8. Mefaa asɔr binom hɔ adze dɛ akatua dɛ medze robɔsom hom;
9. na mowɔ hom nkyɛn na adze hiaa me no, mannyɛ adzesoa amma obi, na dza ohiaa me no, enuanom a wofi Masidonia bae no maa me nsa kae; na adze nyina mu mohwɛɛ moho dɛ mennkɛyɛ adzesoa ama hom, na dɛmara so na mobɔhwɛ.
10. Kraest no nokwar wɔ mo mu yi, obiara rinnsiw me kwan wɔ ahohyehyɛ yi ho wɔ Akaiaman no mu hɔ.
11. Ebɛnadze ntsi a? Dɛ monndɔ hom ntsi a? Nyankopɔn na onyim.
12. Na dza meyɛ no, mebɛyɛ, na maamma hɔn a wɔrohwehwɛ mo ho kwan no ennya kwan, na woeehu hɔn wɔ dza wɔdze hyehyɛ hɔnho no mu dɛ hɛnara.
13. Na dɛm nyimpa no, wɔyɛ asomafo atorfo, ndaadaa dwumadzifo, wɔdandan hɔnho Kraest asomafo.
14. Na ɔnnyɛ nwanwa, osiandɛ Satan mpo dan noho dɛ kan bɔfo.
15. Dɛm ntsi ɔnnyɛ adze kɛse bi dɛ n'asomfo so bɛdan hɔnho dɛ tsenenee asomfo: hɔn na hɔn ewiei bɛyɛ dɛ mbrɛ hɔn ndwuma tse.
16. Meka bio dɛ, Mma obi mmbu me ɔkwasea, na sɛ ɔtse dɛm mpo a, hom ngye me dɛ ɔkwasea, na mo so menhyehyɛ moho kakra.
17. Dza meka no, mennka no Ewuradze tum mu, na mbom ɔtse dɛ nkwaseasɛm, wɔ ahohyehyɛ mu.
18. Ɔnam dɛ piinara hyehyɛ hɔnho wɔ honam afamu ntsi, mo so mebɛhyehyɛ moho bi.
19. Na hom dze enyigye gye nkwasea, hom a hom yɛ enyitseweefo.
20. Sɛ obi dze hom ba nkowaasom ase, sɛ ɔmen hom, sɛ ɔfa hom, sɛ ɔma noho do, sɛ ɔbɔ hom enyi do a, hom pen do ma no.
21. Meka no enyimguase mu, dɛ gyama hɛn dze yɛyɛ mberɛw, naaso dza obi dze tuw no (merekasa dɛ mbrɛ aba biara nnyi mu), mo so medze tuw.
22. Wɔyɛ Hebriwfo? Mo so meyɛ bi. Wɔyɛ Israelfo? Mo so meyɛ bi. Wɔyɛ Abraham asefo? Mo so meyɛ bi.
23. Wɔyɛ Kraest asomfo? Merekasa dɛ ɔbɔdamfo, meyɛ no somfo kyɛn hɔn; ndwumadzen mu a, mbordo; efiadzenda mu a, mbordo; ɔhwe mu a, ntrado; owu mu a, mpɛn pii.
24. Jewfo nsamu mpɛn enum na magye mbaa eduanan a woyi do kor.
25. Wɔkaa me mpire mprɛnsa, wosiiw me abo prɛko, me hɛn abɔ wɔ po do mprɛnsa, medzi bun mu adzekyee nye adzesaa;
26. akwantu pii mu, esutsen mu esian, edwotwafo nsamu esian, amanyimfo nsamu esian, amanamamfo nsamu esian, kurow mu esian, wiramu esian, po mu esian, enuanom atorfo mu esian;
27. edwumayɛ nye ɔberɛ, epesi pii mu, ɔkɔm nye nsukɔm mu, akɔnkyen pii mu, awɔw nye adagyaw mu.
28. Iyinom nyina da nkyɛn a, dza ɔhyɛ mo do daa daa nye asɔrasɔr no nyina ho kɔdaannda.
29. Woana na ɔyɛ mberɛw na mennyɛ bi? Woana na wɔato no fintsidua na ɔnnhyehye me?
30. Sɛ ɔsɛ dɛ mehyehyɛ moho a, dza medze bɛhyehyɛ moho nye dza ɔkyerɛ me mberɛwyɛ.
31. Hɛn Ewuradze Jesus ne Nyankopɔn nye n'Egya a wohyira no afebɔɔ no, nyim dɛ minndzi ator.
32. Damaskɔs, ɔhen Aretas n'ambrado weɔɔn Damaskɔsfo kurow no dɛ ɔrepɛ me akyer me;
33. na wɔdze me too birefi mu duaa tokura mu gyaagyaa me ban ho sii famu, na mifii ne nsa.

## Tsir 12

1. Mfaso biara nnyi ho mpo a ohia dɛ mehyehyɛ moho naaso mebɛka Ewuradze enyido adzehu nye nyikyerɛ no.
2. Minyim nyimpa bi wɔ Kraest mu a mfe duanan nye yi wohwiim no kɔr ɔsor a otsia ebiasa no, (dɛm nyimpa no sɛ ɔwɔ honam mu o, onnyi honam mu o, minnyim, Nyankopɔn na onyim).
3. Na minyim dɛm nyimpa no (sɛ ɔwɔ honam mu o, okwetsir honam o, minnyim, Nyankopɔn na onyim),
2CO.12.4, dɛ wohwiim no kɔr Paradise, na ɔkɛtsee nsɛm a wɔnnka a nyimpa biara nnyi ho kwan dɛ ɔka.
5. Dɛm nyimpa no afamu na mebɛhyehyɛ moho, na mankasa m'afamu dze a, merennhyehyɛ moho, gyedɛ me mberɛwyɛ mu.
6. Na sɛ mepɛ dɛ mehyehyɛ moho mpo a, nkyɛ mennkɛyɛ kwasea, na mebɛkasa nokwar; naaso migyaa yɛ, ama obi eemmbu me annkyɛn mbrɛ ohu me dɛ metse, anaa ɔtse wɔ m'anomu.
7. Na nyikyerɛ ntrado no ntsi amma maamma moho do anntra do, wɔmaa me honam mu nsoɛ, Satan no bɔfoe, dɛ ɔbobɔ me ekutuku, amma maamma moho do anntra do.
8. Na iyi ntsi meserɛɛ Ewuradze mpɛn ebiasa dɛ ɔmma omfi mo do.
9. Na ɔsee me dɛ, M'adom dɔɔ so ma wo: na m'ahoɔdzen dzi mu wɔ wo mberɛwyɛ mu. Dɛm ntsi medze enyigye pii hyehyɛ moho mbom wɔ me mberɛwyɛ mu, ama Kraest ahoɔdzen aabɔsoɛ mo do.
10. Dɛm ntsi minya enyigye wɔ mberɛwyɛ mu, enyimguase mu, ahokyer mu, ntanenyi mu, ahomtsew mu, wɔ Kraest ntsi: na meyɛ mberɛw a, nna mbom meyɛ dzen.
11. Ana meyɛ kwasea? Nna homara na hom ahyɛ me ma mayɛ. Na emi dze, hom mbom na nkyɛ ɔsɛ dɛ hom kamfo me, osiandɛ sɛ mennsɛ hwee mpo a, woyinom a wɔyɛ asomafo ara ma ɔbor do yi nnkyɛn me wɔ biribiara mu.
12. Ampaara medze abotar daa ɔsomafo nsɛnkyerɛdze edzi wɔ hom mu; iyinom nye: nsɛnkyerɛdze nye anwanwadze nye tum ndwuma.
13. Na ebɛnadze mu na hom tɔɔ sin kyɛɛn asɔr nkaa no, gyama mankasa mannyɛ adzesoa amma hom no a? Nna hom mfa mo mfom yi nkyɛ me ɛ!
14. Hwɛ, iyi nye mpɛn ebiasa a mesiesie moho reba hom nkyɛn, na meremmbɛyɛ adzesoa ama hom: na nnyɛ hom adze na morohwehwɛ, na mbom homankasa a: na nnyɛ mba na ɔsɛ dɛ wɔkora ma awofo, na awofo mbom na ɔsɛ dɛ wɔkora ma mba;
15. na emi dze, medze enyigye pii mobɔhwer adze, na mama wɔahwer me ama hom akra. Sɛ modɔ hom mbordo dɛm a, iyi ntsi na hom dɔ me dɔ a osuar yi?
16. Na bi a ɔwɔ mu dɛm: mannyɛ adzesoa amma hom, naaso meyɛ onyitsewfo ntsi medze nyansa mekyeer hom.
17. Aso menam hɔn a mosomaa hɔn no bi do medzi hom emim anaa?
18. Meserɛɛ Titus, na mosomaa onua kaa no ho. Ana Titus bedzii hom emim bi? Ana nnyɛ Sunsum kor no ara mu na yɛnantsewee? Nnyɛ anamɔn kor no ara mu anaa?
19. Mber yi nyina hom dwen dɛ yeriyi hɛn ano akyerɛ hom. Yɛkasa Kraest mu wɔ Nyankopɔn enyim. Na, adɔfo, iyi nyina homankasa hom kankɔ ntsi a.
20. Na musuro dɛ bɛyɛ na meba a, mammbɔto hom dɛ mbrɛ mepɛ, na hom so ennhu me dɛ mbrɛ hom pɛ; bɛyɛ na bi a aperper, nyinkun, ebufuw, mpaapaamu, nsekubɔ, awasawasa, ɔhoran, etutuw wɔ hom mu;
21. bɛyɛ so bio na meba a, Nyankopɔn abrɛbrɛ me adze wɔ hom afamu, ama meegyam piinara a wɔyɛɛ bɔn nkan no, na wonnuu hɔnho wɔ hɔn efifidze nye ndwamanyɛ, nye ahoɔdɛw a wɔyɛɛ no ho no.

## Tsir 13

1. Mpɛn ebiasa nye yi a mereba hom nkyɛn. Adasefo beenu anaa baasa anomu na asɛm biara begyina.
2. Maka ana, na mereka no bio: mbrɛ mpɛn ebien a mowɔ hom nkyɛn mekae no, dɛmara na sesei a minnyi hom nkyɛn yi meka kyerɛ hɔn a wɔyɛɛ bɔn nkan no, nye hɔn a wɔaka no nyina dɛ, sɛ meba bio a, minnkegyaa hom;
3. osiandɛ hom rohwehwɛ Kraest a ɔkasa mo mu no ho biribi ehu, ɔno na ɔnnyɛ mberɛw wɔ hom afamu, na mbom ɔyɛ tumfo wɔ hom mu:
4. na ɔnam mberɛw mu na wɔbɔɔ no mbeamudua mu dze, naaso ɔnam Nyankopɔn tum do tse ase. Na hɛn so yɛyɛ mberɛw wɔ no mu dze, naaso ɔnam Nyankopɔn tum do yɛnye no bɛtsena ase wɔ hom ntsi.
5. Hom mpɛnsampɛnsa hom mu nhwɛ dɛ hom wɔ gyedzi no mu anaa; hom nsɔ homho nhwɛ. Anaa hom nnyim dɛ Jesus Kraest tse hom mu? Gyedɛ gyama hom mmfora.
6. Na m'enyi da do dɛ hom bohu dɛ hɛn dze, yɛnnyɛ nyimpa a wɔmmfora.
7. Na yɛbɔ mpaa kyerɛ Nyankopɔn dɛ mma hom nnyɛ bɔn bi: nnyɛ dɛ ama woeehu hɛn dɛ yɛfora, na mbom ama hom aayɛ dza ɔyɛ fɛw, na hɛn dze, yaayɛ dɛ hɔn a wɔfora mpo.
8. Na yenntum nnyɛ hwee nntsia nokwar no, na mbom yɛyɛ ma nokwar no.
9. Na sɛ yɛyɛ mberɛw ma hom yɛ dzen a, yedzi dɛw; iyiara so ntsi na yɛbɔ mpaa, hom emudzi a.
10. Iyiara ntsi na minnyi hom nkyɛn yi mekyerɛw iyi mebrɛ hom, na sɛ meba a, menye hom eemmbedzi no wenwennwen, dɛ mbrɛ tum a Ewuradze dze maa me wɔ ntowdo na nnyɛ ɔsɛɛ bi ntsi no tse.
11. Dza medze wie nye dɛ, enuanom, hom ndzi dɛw; hom ndzi mu; hom werɛ nkyekyer; hom nyɛ adwenkor; hom ntsena asomdwee mu; na ɔdɔ nye asomdwee Nyankopɔn nye hom bɛtsena.
12. Hom mfa mfewano krɔnkrɔn nkyiakyia homho.
13. Ahotseweefo no nyina kyiakyia hom.
14. Hɛn Ewuradze Jesus Kraest adom, Nyankopɔn no dɔ, nye Sunsum Krɔnkrɔn anyɛnkoyɛ nka hom nyina.

