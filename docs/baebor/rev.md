# Nyikyerɛ

## Tsir 1

1. Jesus Kraest ne Nyikyerɛ a Nyankopɔn dze maa no dɛ ɔnkyerɛ no nkowaa dza otwar dɛ ɔbɛba ntsɛm; na ɔsomae nam no bɔfoe do dze bɛkyerɛɛ n'akowaa John;
2. ɔno na odzii dase wɔ Nyankopɔn asɛm nye Jesus Kraest dasedzi ho, wɔ ndzɛmba a ohunii nyina ho.
3. Nhyira nye onyia a ɔkenkan, nye hɔn a wotsie nkɔnhyɛnsɛm no, na wɔdze dza wɔakyerɛw no wɔ mu no sie: osiandɛ ber no abɛn.
4. John dze kɛma asɔrtɔw esuon a wɔwɔ Asia no: Adom nye asomdwee mfi nyia ɔwɔ hɔ, ɔwɔ hɔ dada, na ɔreba no; nye esunsum esuon a wɔwɔ n'ahengua no enyim no;
5. nye Jesus Kraest a ɔyɛ dasefo nokwafo, ewufo mu abakan, nye asaase do ahemfo hɔn do hwɛdofo no nkyɛn, nka hom. Nyia ɔdɔ hɛn, na ɔdze no bɔgyaa saan hɛn fii hɛn bɔn mu;
6. na ɔayɛ hɛn ahenman, asɔfo ama n'Egya Nyankopɔn no; ɔno na enyimnyam nye tumdzi nka no mbersantsen mfesantsen. Amen.
7. Hwɛ, ɔnam nsuwusiw mu reba; na enyiwa nyina bohu no, mpo hɔn a wɔwɔɔ no peaa no; na wiadze mbusuakuw nyina botwa no ho kwadwom. Dɛmara na ɔbɛyɛ. Amen., #Dan 7.13; Mat 24.30; Mar 13.26; Luk 21.27; 1 Tes 4.17; Zek 12.10; Joh 19.34
8. Ewuradze Nyankopɔn na ɔse, nyia ɔwɔ hɔ, ɔwɔ hɔ dada, na ɔreba no, adze nyina do Tumfo no., #Nyi 22.13; Eks 3.14   Emi nye Alfa nye Omega, REV.1.9, Emi John a meyɛ hom nua, na menye hom wɔ kyɛfa wɔ Jesus Kraest mu ahohia, nye ahendzi nye abotar no mu no, ɔnam Nyankopɔn n'asɛm nye Jesus Kraest dasedzi ntsi nna mowɔ supruw a wɔfrɛ no Patmos no do.
10. Nna mowɔ Sunsum no mu Ewuradze ne da no mu, na metsee m'ekyir ndze kɛse bi, tse dɛ totorobɛnto,
REV.1.11, dɛ, Dza ihu yi kyerɛw no nwoma mu, na soma kɛma asɔrtɔw esuon no; fa kɛma Efeso, nye Semirna, nye Pergamum, nye Tiatira, nye Sardis, nye Filadelfia nye Laodikea.
12. Nna medaan moho dɛ morokɔhwɛ ndze a ɔkasaa kyerɛɛ me no. Na medaan moho no, muhun sikakɔkɔɔ nkandzeadua esuon:
13. na dɛm nkandzeadua esuon no finimfin no muhun obi a ɔtse dɛ nyimpa ba, ɔhyɛ atar wiww ka ne nansa, na ɔdze sika abɔdo abɔ no koko do.
14. Na ne tsir nye ne tsinhwi hoa dɛ nguanhwi fitaa, ɔtse dɛ esukwankyɛba; na n'enyiwa tse dɛ gyaframee;
15. na n'anan tse dɛ ayewa a wɔaber ho wɔ fononoo mu na woetwuw ho, na ne ndze tse dɛ esu pii ndze.
16. Na okitsa nworaba esuon wɔ ne nsa nyimfa mu, na afona anofanu ndam ndam fi n'anomu. Na no momapɔw tse dɛ ewia a ɔrehyerɛn wɔ n'ahoɔdzen mu.
17. Na muhun no no, mohwee n'ananadze dɛ owufo. Naaso ɔdze ne nsa nyimfa too mo do, see dɛ, Mma nnsuro, Emi nye ɔkandzifo nye okyidzifo no
18. nye nyia ɔtse ase no; na muwui; na hwɛ, metse ase mbersantsen mfesantsen, na mikitsa owu nye samanadze nsaafee.
19. Afei kyerɛw dza ehu, nye dza ɔwɔ hɔ, nye dza iyi ekyir ɔbɛba no.
20. Nworaba esuon a ihunii wɔ me nsa nyimfa mu nye sikakɔkɔɔ nkandzeadua esuon no ho esumasɛm no nye iyi: nworaba esuon no nye asɔrtɔw esuon no mu abɔfo; na nkandzeadua esuon no so nye asɔrtɔw esuon no.

## Tsir 2

1. Efeso asɔr mu ɔbɔfo no, kyerɛw kɛma no dɛ: Iyi na nyia okitsa nworaba esuon no wɔ ne nsa nyimfa mu, na ɔnantsew sika nkandzeadua esuon no finimfin no, se:
2. Minyim wo ndwuma, nye wo berɛ, nye w'abotar, mbrɛ inntum nnkora emumuyɛfo, na esɔɔ hɔn a wɔfrɛ hɔnho asomafo naaso wɔnnyɛ no hwɛe, na ihun hɔn dɛ atorfo;
3. na ayɛ abotar na asɔw ɔhaw wɔ me dzin ntsi, na ammpa abaw no.
4. Naaso mowɔ biribi tsia wo, dɛ igyaa wo dɔ a nna ewɔ no kan no.
5. Dɛm ntsi, kaa mbrɛ ifi ahwe ase, na nu woho, na yɛ kan no ndwuma no; annyɛ dɛm a, mebɛba wo do, na meebeyi wo kandzeadua no efi ne sibea; gyedɛ inu woho.
6. Naaso iyi dze ebɔ ho mbɔdzen, dɛ ikyir Nikolaifo ndwuma a mo so mikyir no.
7. Onyia ɔwɔ aso no ma ontsie dza Sunsum ka kyerɛ asɔrtɔw no. Nyia odzi nyim no, mebɛma no nkwadua a osi Nyankopɔn ne Paradise no, n'aba bi ma oeedzi.
8. Na kyerɛw kɛma Semirna asɔr mu ɔbɔfo no dɛ: Iyi na ɔkandzifo nye okyidzifo, nyia owui na ɔtse ase bio no se:
9. Minyim w'ahohiahia na wo hia, naaso eyɛ ɔhonyanyi, nye hɔn a wɔ dɛ wɔyɛ Jewfo, naaso wɔnnyɛ, na mbom wɔyɛ Satan nhyiamudan no, hɔn ebususɛm no.
10. Mma nnsuro amandze a irubohu biara: hwɛ, abɔnsam dze hom mu binom rubogu efiadze, na wɔaasɔ hom ahwɛ; na hom bohu amandze dadu. Dzi nokwar kesi owu mu, na mebɛma wo nkwa ahenkyɛw.
11. Onyia ɔwɔ aso no, ma ontsie dza Sunsum no ka kyerɛ asɔrtɔw no. Nyia obedzi nyim no, owu mprɛnu nnkɛhaw no.
12. Na Pergamum asɔr mu ɔbɔfo no kyerɛw kɛma no dɛ: Iyi na nyia okitsa afona anofanu ndam ndam no se:
13. Minyim beebi a etse, mbrɛ Satan n'ahengua si no; naaso esuo me dzin mu dzen, na ammpa me gyedzi, wɔ nda a wokum me dasefo nokwafo Antipas wɔ hom mu, wɔ mbrɛ Satan tse hɔ no.
14. Naaso mowɔ asɛm kakra tsia wo, osiandɛ ewɔ binom wɔ wo hɔ a wokitsa Balaam nkyerɛkyerɛ mu, nyia ɔkyerɛɛ Balak dɛ ɔnto Israelmba fintsidua, dɛ wondzi adze a wɔdze abɔ abosom afɔr, na wɔmbɔ edwaman no.
15. Dɛmara so na ewɔ binom a wɔdze Nikolaifo nkyerɛkyerɛ a mikyir no mu.
16. Dɛm ntsi nu woho; annyɛ dɛm a, mebɛba wo do ntsɛmara, na medze m'anomu afona nye hɔn abɔko.
17. Nyia ɔwɔ aso no, ma ontsie dza Sunsum no ka kyerɛ asɔrtɔw no. Nyia obedzi nyim no, ɔno na mebɛma no manna a ohuntsa no bi, na mama no bobaa fufuw, na bobaa no do na wɔakyerɛw dzin a obi nnyim gyedɛ nyia onya no nko., #Eks 16.14, 15; 16.33
18. Tiatira asɔr mu ɔbɔfo no, kyerɛw kɛma no dɛ: Iyi na Nyankopɔn Ba no a ɔwɔ enyiwa a ɔtse dɛ gyaframee, na n'anan tse dɛ ayewa a wɔaber ho no se:
19. Minyim wo ndwuma, nye wo dɔ, nye wo gyedzi, nye wo som, nye w'abotar, nye dɛ wo ndwuma a odzi ekyir kyɛn dza odzi kan no.
20. Naaso mowɔ biribi tsia wo, dɛ ema ɔbaa Jezebel a ɔfrɛ noho nkɔnhyɛnyi no kwan, na ɔkyerɛkyerɛ na ɔdaadaa mo nkowaa ma wɔbɔ edwaman, na wodzi dza wɔdze abɔ abosom afɔr., #1 Ahe 16.31; 2 Ahe 9.22
21. Na memaa no mber dɛ onnu noho, na ɔmmpɛ dɛ onu noho fi no ndwamansɛm mu.
22. Ntsi hwɛ, medze no bɔto mpa do, na medze hɔn a wɔnye no too awar no egu ahohia kɛse mu, gyedɛ wonu hɔnho wɔ hɔn ndwuma ho.
23. Na medze owu boku ne mba; na asɔrtɔw no nyina bohu dɛ emi nye nyia ɔhwehwɛ adwen nye akoma mu; na mebɛma hom mu biara dɛ mbrɛ no ndwuma tse.
24. Na mese hom a hom aka Tiatira, dodow a wonnyi dɛm nkyerɛkyerɛ yi, hɔn a wonnyim Satan no bun no, dɛ mbrɛ wɔka no; moronnsoa hom adzesoa fofor biara.
25. Mbom dza hom wɔ no, hom nsuo mu dzen ma onkodu dɛ mebɛba.
26. Na nyia obedzi nyim na ɔayɛ mo ndwuma ekesi ewiei no, mebɛma no amanaman do tum:
27. na ɔdze dadze poma bɔhwɛ hɔn do, na obobubu hɔn posoposo dɛ ɔwemfo nsenaba.
28. Dɛ mbrɛ mo so menya no m'Egya nsamu no. Nyia obedzi nyim no, mebɛma no adzekyee woraba no.
29. Nyia ɔwɔ aso no, ma ontsie dza Sunsum no ka kyerɛ asɔrtɔw no.

## Tsir 3

1. Sardis asɔr mu ɔbɔfo no, kyerɛw kɛma no dɛ: Iyi na nyia ɔwɔ Nyankopɔn esunsum esuon no nye nworaba esuon no se: Minyim wo ndwuma, dɛ ewɔ dzin dɛ etse ase, naaso ewu.
2. Weɔn, na hyɛ ndzɛmba a wɔaka a nkyɛ worubowu no dzen: na munnhun wo ndwuma mu dza odzi mu wɔ me Nyankopɔn enyim.
3. Dɛm ntsi kaa mbrɛ inyae, na etsee; na suo mu na nu woho. Na sɛ annweɔn a, mebɛba dɛ owifo, na irunnhu dɔn kor a mebɛba wo do., #Mat 24.43, 44; Luk 12.39
4. Naaso ewɔ edzin kakraabi wɔ Sardis a wonnguu hɔn ntar ho fi no, na wɔnye me bɛnantsew wɔ fitaa mu; osiandɛ wɔfata.
5. Nyia obedzi nyim no, ɔnoara na wɔbɛhyɛ no ntar fitaa dɛm; na meremmpepa ne dzin wɔ nkwa nwoma no mu, na mobɔbɔ ne dzin wɔ m'Egya, nye n'abɔfoe enyim., #Eks 32.32
6. Onyia ɔwɔ aso no, ma ontsie dza Sunsum no ka kyerɛ asɔrtɔw no.
7. Na kyerɛw kɛma Filadelfia asɔr mu ɔbɔfo no dɛ: Iyi na krɔnkrɔnnyi, nokwafo no, nyia okitsa David saafee, na obue a obi nntow mu, na ɔtow mu a obi so mmbue no se:
8. Minyim wo ndwuma. Hwɛ, medze abow a woebue ato w'enyim a obi nntum nntow mu, dɛ ewɔ ahoɔdzen kakra, na esie m'asɛm na ammpow me dzin ntsi.
9. Hwɛ, medze binom a wofi Satan nhyiamudan mu a wɔka dɛ wɔyɛ Jewfo, naaso wɔnnyɛ no, na wodzi ator no, ma wo: hwɛ, mebɛma wɔaba abɔkotow w'ananadze na woehu dɛ madɔ wo.
10. Ɔnam dɛ esie m'abotar asɛm no ntsi, mo so medze wo besie wɔ nsɔhwɛ dɔn a ɔbɛba wiadze nyina do aabɔsɔ hɔn a wɔtse asaase do ahwɛ no mu.
11. Mereba ntsɛm: suo dza ewɔ mu dzen, amma obi aanngye w'ahenkyɛw.
12. Nyia obedzi nyim no, mebɛyɛ no fadum wɔ me Nyankopɔn asɔrdan mu, na orimmfi mu mmpue bio: na mebɛkyerɛw me Nyankopɔn dzin wɔ no do, nye me Nyankopɔn kurow no ne dzin, Jerusalɛm fofor a ofi me Nyankopɔn hɔ fi sor ba asaase do, nye mankasa me dzin fofor no.
13. Nyia ɔwɔ aso no, ma ontsie dza Sunsum no ka kyerɛ asɔrtɔw no.
14. Laodikea asɔr mu ɔbɔfo no, kyerɛw kɛma no dɛ, Iyi na Amen, ɔnokwafo nye nokwar dasefo no, Nyankopɔn a ɔno nye abɔdze nyina farbaa no, se:
15. Minyim wo ndwuma dɛ ennyɛ nwin nnyɛ hyew: sɛ eyɛɛ nwin anaa eyɛɛ hyew a, nkyɛ mepɛ mbom.
16. Na ɔnam dɛ eyɛ abɔtrɔbɔdwe, na ennyɛ hyew nnyɛ nwin ntsi, mebɛfe wo efi m'anomu egu.
17. Osiandɛ eka dɛ, Meyɛ ɔhonyanyi, menya moho, onnhia me hwee; naaso innyim dɛ ɔwo nye ɔwerɛhonyi nye busuyɛnyi nye hianyi nye furafo nye kwatserkwa no a?
18. Mutu wo fo dɛ bɔtɔ mo hɔ sika a wɔaber ho wɔ gya mu, ama aayɛ ɔhonyanyi; nye ntar fitaa, na edze ahyɛ woho, na w'adagyaw ne fɛr annda edzi, nye enyiwa edur a edze bɛsera w'enyiwa do, na eehu adze.
19. Dodow a modɔ hɔn no, meka hɔn enyim na metsea hɔn: dɛm ntsi, bɔ mbɔdzen nu woho.
20. Hwɛ, migyina abow no ekyir na morobɔ mu: sɛ obi tsie me ndze na obue abow no a, mebɛhɛn mu aba ne nkyɛn, na menye no bedzidzi na ɔno so nye me edzidzi.
21. Nyia obedzi nyim no, mebɛma ɔnye me atsena m'ahengua do, dɛ mbrɛ mo so midzii nyim, na menye m'Egya tse n'ahengua do no.
22. Nyia ɔwɔ aso no, ma ontsie dza Sunsum no ka kyerɛ asɔrtɔw no.

## Tsir 4

1. Iyi ekyir no mohwɛe, na muhun abow a woebue wɔ sor, na ndze a metsee no nkan a ɔtse dɛ totorobɛnto nye me rekasa no see me dɛ, Fow bra ha, na mebɛkyerɛ wo dza otwar dɛ ɔbɛba mu wɔ iyi ekyir.
2. Ntsɛmara na mokɔr Sunsum mu: na hwɛ, wɔdze ahengua esi sor, na obi tse ahengua no do;
3. na nyia ɔtse do no, ehwɛ no a ɔtse dɛ ahwehwɛbo nye bɔgyanambo na nyankontɔn a ehwɛ a ɔtse dɛ ahatawmomonbo etwa ahengua no ho ehyia.
4. Na nhengua eduonu anan etwa ahengua no ho ehyia: na muhun mpanyimfo eduonu anan tsetse nhengua no do, hyehyɛ ntar fitaa, na sika nhenkyɛw soso hɔn etsifi.
5. Na enyinam, nye ndze horow nye asenaman fi ahengua no mu firii, nye gya nkandzea esuon a wɔyɛ Nyankopɔn esunsum esuon no, redzɛw ahengua no enyim;
6. na ahengua no enyim hɔ no, biribi wɔ hɔ a ɔtse dɛ ahwehwɛ po a ɔhyerɛn dɛ ahwehwɛ. Atseasefo baanan a enyiwa ayɛ hɔn enyim nye hɔn ekyir ma, wɔ ahengua no n'afa anan no ho, na woetwa ahengua no ho ehyia.
7. Na ɔtseasefo a odzi kan no tse dɛ gyata, dza otsia ebien no tse dɛ nantwiba, dza otsia ebiasa no wɔ enyim dɛ nyimpa, na dza otsia anan no tse dɛ ɔkɔr a orutu.
8. Na atseasefo baanan no mu kor biara wɔ ntsaban esia, na enyiwa ahyɛ hɔn ho nye hɔn mu ma: Adzekyee nye adzesaa nyina wonngyaa hɔn ndwom a wɔtow no dɛ; Krɔnkrɔn, Krɔnkrɔn, Krɔnkrɔn nye Ewuradze Nyankopɔn Tumfo a ɔwɔ hɔ dada, ɔwɔ hɔ ndɛ, na ɔreba no., #Eze 1.18; 10.12; Isa 6.2
9. Na aber a atseasefo no dze enyimnyam nye enyidzi nye ndaase rema nyia ɔtse ahengua no do no a ɔtse hɔ mbersantsen mfesantsen no,
REV.4.10, mpanyimfo eduonu anan no hwe ase wɔ dza ɔtse ahengua no do no enyim, na wɔkotow dza ɔtse ase mbersantsen mfesantsen no, na wotutu hɔn ahenkyɛw gu ahengua no enyim dɛ,
REV.4.11, Hɛn Ewuradze Nyankopɔn, ɔwo efata dɛ egye enyimnyam nye enyidzi nye tum: na ɔwo na ebɔɔ adze nyina, na wo pɛ ntsi na wɔwowɔ hɔ, na wɔbɔe.

## Tsir 5

1. Na muhun nwoma a wɔakyerɛw no mu nye n'ekyir, na wɔdze nsɔwano esuon asɔw ano wɔ nyia ɔtse ahengua no do no ne nsa nyimfa mu., #Eze 2.9
2. Na muhun ɔbɔfo hoɔdzenfo bi a ɔdze ndze kɛse retsea mu dɛ, Woana na ɔfata dɛ obue nwoma no, na ɔtsew no nsɔwano no?
3. Na obiara nnyi sor, anaa asaase, anaa asaase ase a otumii dɛ obue nwoma no, anaa ɔhwɛ.
4. Na musuu pii, osiandɛ woennhu obiara a ɔfata dɛ obobue nwoma no, anaa ɔbɔhwɛ:
5. na mpanyimfo no baako see me dɛ, Mma nnsu: na Juda ebusuakuw mu Gyata no, David Ndwow no, oedzi konyim, dɛ obobue nwoma no na ɔatsew no nsɔwano esuon no ano., #Gye 49.9; Isa 11.1
6. Na muhun dɛ ahengua no nye atseasefo baanan no ntamu, nye mpanyimfo no ntamu no, Eguambaa bi gyina hɔ a ɔtse dɛ woeku no, ɔwɔ mmbɛn esuon, nye enyiwa esuon a ɔyɛ Nyankopɔn Esunsum esuon a wɔasoma hɔn akɔ asaase nyina do no.
7. Na ɔbae bɛgyee nwoma no wɔ nyia ɔtse ahengua no do no ne nyimfa.
8. Na ɔgyee nwoma no, atseasefo baanan no nye mpanyimfo eduonu anan no hwee ase wɔ Eguambaa no enyim, a wɔdzedze nsanku nye sika nkɔɔpow a ohuam ahyɛ no ma a ɔyɛ ahotseweefo mpaabɔ no.
9. Na wɔtoow ndwom fofor bi dɛ, Ɔwo na efata dɛ egye nwoma no, na etsew no nsɔwano no: osiandɛ wokum wo, na edze wo bɔgyaa tɔɔ binom maa Nyankopɔn, wofi mbusuakuw nye kasa, nye nkorɔfo, nye aman nyina mu;
10. na ama wɔayɛ ahenman nye asɔfo ama hɛn Nyankopɔn: na wobedzi hen wɔ asaase do.
11. Na mohwɛe, na metsee abɔfo pii a wɔabɔ ahengua no ho kɔntɔnkrɔn nye atseasefo no nye mpanyimfo no hɔn ndze, na hɔn dodow yɛ mpempem, nye ɔpepepem;
12. na wɔdze ndze kɛse see dɛ, Eguambaa no a wokum no no ɔfata dɛ ɔgye tumdzi, nye ahonya, nye nyansa, nye ahoɔdzen, nye enyidzi, nye enyimnyam, nye nhyira!
13. Na metsee dɛ abɔdze a ɔwɔ sor, nye asaase, nye asaase ase, nye dza ɔwɔ po do, nye dza ɔwɔ mu nyina se, Nhyira, nye enyidzi, nye enyimnyam, nye tumdzi, nka nyia ɔtse ahengua no do no, nye Eguambaa no, mbersantsen mfesantsen!
14. Na atseasefo baanan no see dɛ, Amen. Na mpanyimfo eduonu anan no hwehwee ase, na wɔkotoow no.

## Tsir 6

1. Na muhun dɛ Eguambaa no tseew nsɔwano esuon no mu kor ano, na metsee atseasefo baanan no mu baako dɛ ɔdze ndze a ɔtse dɛ senaman see dɛ, Bra.
2. Na mohwɛe, na hwɛ, ɔpɔnkɔ fufuw bi, na nyia ɔtse no do no kitsa egyen; na wɔmaa no ahenkyɛw: na otuu ntsen a oridzi konyim kɔ konyim mu., #Zek 1.8; 6.3
3. Na ɔtseew nsɔwano a otsia ebien no ano no, metsee ɔtseasefo a otsia ebien no dɛ ɔse, Bra.
4. Na ɔpɔnkɔ fofor memen bi puei, na wɔmaa nyia ɔtse no do no tum dɛ onkeyi asomdwee mfi asaase do, na wonkuku hɔnho, na wɔmaa no afona kɛse bi.
5. Na ɔtseew nsɔwano a otsia ebiasa no ano no, metsee ɔtseasefo a otsia ebiasa no dɛ ɔse, Bra. Na mohwɛe, na hwɛ, ɔpɔnkɔ tuntum, na nyia ɔtse no do no kitsa nsɛn wɔ ne nsamu., #Zek 6.2
6. Na metsee ndze bi wɔ atseasefo baanan no finimfin dɛ ɔse, Ewifua esusudze kor na atoko esusudze ebiasa nyɛ ɔpaanyi ne da kor akatua, naaso wenyin nye ngo no dze, mma nnsɛɛ no.
7. Na ɔtseew nsɔwano a otsia anan no ano no, metsee ɔtseasefo a otsia anan no ndze dɛ ɔse, Bra.
8. Na muhunii, na hwɛ, ɔpɔnkɔ a no ho nsonso: na nyia ɔtse no do no, ne dzin dze Owu; na Samanadze dzi n'ekyir. Na wɔmaa hɔn asaase nkyekyɛmu anan mu kor do tum, dɛ wɔmfa afona, nye ɔkɔm, nye owu, nye asaase do mbowa abɔyafo nkuku hɔn.
9. Na ɔtseew nsɔwano a otsia enum no ano no, muhun hɔn a Nyankopɔn asɛm nye dase a wodzii ntsi wokunkum hɔn no, hɔn akra wɔ afɔrmbukyia no ase:
10. na wɔdze ndze kɛse tseaa mu dɛ, Ewuradze Tumfo, Krɔnkrɔnnyi nye Nokwafo, onkodu dabɛn na irummbua atsɛn na eronntɔ hɔn a wɔtse asaase do hɔn bɔgyaa do wer?
11. Na wɔmemaa hɔn mu baako biara atar fitaa; na wɔsee hɔn dɛ wɔnkɔ do nhom mber kakra, nkodu dɛ hɔn nwurakowaa nye hɔn nuanom a woboku hɔn dɛ hɔnara so no hɔn dodow bɔso ano.
12. Na ɔtseew nsɔwano a otsia esia no ano no, mohwɛe, na muhun asaasewosow kɛse, na ewia yɛɛ tumm dɛ eyitam, na bosoom yɛɛ dɛ bɔgya, , #Nyi 11.13; 16.18; Isa 13.10; Joel 2.10, 31; 3.15; Mat 24.29; Mar 13.24
13. na sor nworaba totɔɔ asaase do, dɛ adɔmbadua a mframa kɛse wosow no ropo n'adɔmba bun.
14. Na ɔsor yewee dɛ nwoma a wɔabobɔw; na mbepɔw nye nsupruw nyina tutui fifii mbrɛ wɔwɔ.
15. Na asaase do ahemfo, nye adehye nyina, sumasumaa abodan nye mbepɔw do abotan no mu;
16. na wɔsee abotan nye mbepɔw no dɛ, Hom nhwɛ hɛn do mfa hɛn nsuma mfi nyia ɔtse ahengua do no n'enyim, nye Eguambaa no n'ebufuw no ho:
17. osiandɛ hɔn ebufuw da kɛse no aba, na woana na obotum egyina enyim?

## Tsir 7

1. Na iyi ekyir muhun abɔfo baanan a wogyinagyina asaase mfɛndzanan no ano, dzedze asaase mframa anan no mu, na mframa ammbɔ wɔ asaase anaa po anaa dua biara do.
2. Na muhun ɔbɔfo bi so a ɔdze Nyankopɔn tseasefo no nsɔwano no dɛ ofi wipuei reba: na ɔdze ndze kɛse tseaa mu kyerɛɛ abɔfo baanan a wɔama hɔn kwan dɛ wɔnhaw po nye asaase no
3. dɛ, Mma hom nnhaw asaase anaa po, anaa ndua, ma onkodu dɛ yɛasɔw hɛn Nyankopɔn nkowaa ano wɔ hɔn momapɔw do.
4. Na metsee hɔn a wɔsɔɔw hɔn ano no hɔn dodow, mpem ɔha eduanan anan a wɔasɔw hɔn ano wɔ Israelmba mbusuakuw nyina mu.
5. Juda ebusuakuw mu mpemduebien: Reuben ebusuakuw mu mpemduebien: Gad ebusuakuw mu mpemduebien:
6. Aser ebusuakuw mu mpemduebien: Naftali ebusuakuw mu mpemduebien: Manaasɛ ebusuakuw mu mpemduebien:
7. Simeon ebusuakuw mu mpemduebien: Levi ebusuakuw mu mpemduebien: Isakar ebusuakuw mu mpemduebien:
8. Zebulun ebusuakuw mu mpemduebien: Josef ebusuakuw mu mpemduebien: Benjamin ebusuakuw mu mpemduebien.
9. Na iyi ekyir no mohwɛe, na hwɛ, nyimpadodow kɛse a obi nntum nnkan hɔn a wofi amanaman, nye mbusuakuw, nye nkorɔfo, nye kasa nyina mu, gyinagyina ahengua no nye Eguambaa no enyim, hyehyɛ ntar fitaa, na wokitsakitsa berɛw wɔ hɔn nsamu;
10. na wɔdze ndze kɛse tseaa mu dɛ, Nkwagye nka hɛn Nyankopɔn a ɔtse ahengua no do, nye Eguambaa no.
11. Na abɔfo no nyina etwa ahengua no nye mpanyimfo no nye atseasefo no ho ehyia, na wɔdze hɔn enyim butubutuuw famu, na wɔsɔɔr Nyankopɔn
12. see dɛ, Amen! Nhyira, nye enyimnyam, nye nyansa, nye ndaase, nye enyidzi, nye tumdzi, nye ahoɔdzen nka hɛn Nyankopɔn mbersantsen mfesantsen. Amen.
13. Na mpanyimfo no baako bisaa me dɛ, Woananom nye hɔn a wɔhyehyɛ ntar fitaa yi? Na wofi hen?
14. Na mesee no dɛ, Owura, ɔwo na inyim. Na ɔsee me dɛ, Woyi nye hɔn a wofi ahohia kɛse no mu no, na wɔahor hɔn ntar, na ayɛ fitaa wɔ Eguambaa no bɔgyaa mu.
15. Dɛm ntsi na wɔwɔ Nyankopɔn ahengua no enyim; na wɔsom no adzekyee nye adzesaa wɔ n'asɔrdan mu: na nyia ɔtse ahengua no do no bɛtserɛw ne ntamadan mu akata hɔn do.
16. Ɔkɔm renndze hɔn bio, na eso nsukɔm renndze hɔn bio; na eso ewia rennhye hɔn anaa ɔhyew biara rennka hɔn:
17. na Eguambaa no a ɔwɔ ahengua no finimfin no bɛyɛ hɔn guanhwɛfo, na ɔdze hɔn akɔ nkwa nsubura ho: na Nyankopɔn bɛpepa nyinsuwa nyina efi hɔn enyiwa mu.

## Tsir 8

1. Na ɔtseew nsɔwano a otsia esuon no ano no, ɔsor taa tsinkonn bɛyɛ dɔnhwerfa.
2. Na muhun abɔfo beesuon a wogyinagyina Nyankopɔn enyim no; na wɔmaa hɔn totorobɛnto esuon.
3. Na ɔbɔfo bi so bae begyinaa afɔrmbukyia no ho a okitsa sika nduhuam kɔɔpow; na wɔdze nduhuam pii maa no, dɛ ɔmfa mfora ahotseweefo mpaabɔ no mbɔ afɔr wɔ sika afɔrmbukyia no a osi ahengua no enyim no do., #Amos 9.1; Eks 30.1
4. Na nduhuam no wusiw foraa ahotseweefo mpaabɔ no fii abɔfo no nsamu faa sor kɔr Nyankopɔn enyim.
5. Na ɔbɔfo no faa nduhuam kɔɔpow no; na ɔdze afɔrmbukyia no do gya no bi hyɛɛ no ma, na ɔtowee kyeen asaase do: na asenaman nye ndze ahorow, nye enyinam, nye asaasewosow bae.
6. Na abɔfo beesuon no a wokitsa totorobɛnto esuon no siesiee hɔnho dɛ wɔrebɛhɛn.
7. Na nyia odzi kan no hɛnee, na ɔsorbo nye gya a bɔgya edzi afora bae, na wɔtowee guu asaase do: na asaase nkyekyɛmu ebiasa mu kor hyewee, na ndua nkyekyɛmu ebiasa mu kor hyewee, na efuw momon nyina hyewee.
8. Na ɔbɔfo a otsia ebien no hɛnee, na wɔtoow adze a ɔtse dɛ bepɔw kɛse a ɔredzɛw gya kyeen po mu: na po nkyekyɛmu ebiasa mu kor daan bɔgya;
9. na abɔdze a nkwa wɔ mu a wɔwɔ po mu nkyekyɛmu ebiasa mu kor wuwui; na ahɛn nkyekyɛmu ebiasa mu kor sɛɛe.
10. Na ɔbɔfo a otsia ebiasa no hɛnee, na woraba kɛse bi fi sor hwee famu a ɔredzɛw dɛ ogyatsɛn, na ɔkɔhwee esutsen nkyekyɛmu ebiasa mu kor do, nye nsunyiwa do;
11. na woraba no ne dzin dze Bɔwen: na esu no ne nkyekyɛmu ebiasa mu kor yɛɛ wenwen; na nyimpa piinara wuwui wɔ nsu no wen a ɔayɛ ntsi.
12. Na ɔbɔfo a otsia anan no hɛnee, na wɔbɔɔ ewia nkyekyɛmu ebiasa mu kor, nye bosoom nkyekyɛmu ebiasa mu kor, nye nworaba nkyekyɛmu ebiasa mu kor; ma hɔn nkyekyɛmu a otsia ebiasa no yeyɛɛ sum, na adzekyee nkyekyɛmu a otsia ebiasa annhyerɛn, na adzesaa so dɛmara., #Isa 13.10; Eze 32.7; Joel 2.10
13. Na muhunii, na metsee ɔkɔr a orutu fa sor finimfin, dɛ ɔdze ndze kɛse rese dɛ, Hɔn a wɔtse asaase do nyina ndue, wondue, wondue, ɔnam ndze a obefi abɔfo baasa no hɔn totorobɛnto no mu aba no ntsi.

## Tsir 9

1. Na ɔbɔfo a otsia enum no hɛnee, na muhun woraba bi a ofi sor atɔ asaase do: na wɔdze mona a obi nnhu mbrɛ no mu dɔ kɛpem no ne saafee maa no.
2. Na obuee mona a wonnhu mbrɛ no mu dɔ tse no; na wusiw a ɔtse dɛ fononoo kɛse mu wusiw fii mona no mu firii; na ewia na wimu yɛɛ sum wɔ mona no no wusiw no ntsi.
3. Na mbɛbɛw fi wusiw no mu baa asaase do; na wɔmaa hɔn tum a ɔtse dɛ asaase do nyankoma nketsebowa tum.
4. Na wɔkaa kyerɛɛ hɔn dɛ mma wɔnnhaw asaase do nkyɛkyɛr, anaa haban momon biara, anaa dua biara, gyedɛ nyimpa a wonnyi Nyankopɔn nsɔwano wɔ hɔn momapɔw do no nko.
5. Na wɔmaa hɔn kwan dɛ mma wonnku hɔn, na mbom wɔnhaw hɔn araa abosoom enum: na hɔn haw tse dɛ nyankoma nketsebowa aka nyimpa.
6. Na nda no mu nyimpa bɔhwehwɛ owu naaso worinnya; na hɔn kɔn bɔdɔ dɛ wowu, na owu befi hɔn nkyɛn eguan.
7. Na mbɛbɛw no suban tse dɛ mpɔnkɔ a woesiesie hɔn ama ɔko; na hɔn etsifi wɔ adze bi a ɔyɛ dɛ sika ahenkyɛw, na hɔn enyim tse dɛ nyimpa enyim.
8. Na wɔwɔ nhwi tse dɛ mbaa dze, na hɔn se tse dɛ ngyata dze.
9. Na wɔwɔ nkatabo a ɔtse dɛ dadze nkatabo; na hɔn ntsaban mu gyegye tse dɛ mpɔnkɔ pii tseaseanam a wɔdze twitwi rokɔ sa dze.
10. Na hɔn dua tsetse dɛ nyankoma nketsebowa dze, na ohwirom so; na hɔn ndua mu na hɔn tum a wɔdze haw nyimpa abosoom enum no wɔ.
11. Na wɔwɔ hɔn do hen a ɔno nye mona a wonnhu no bun ase no mu ɔbɔfo no: ne dzin wɔ Hebriw mu nye Abaddon, na Griik kasa mu dze, ne dzin dze Apollion.
12. Mbusu kor etwa mu. Hwɛ, iyi ekyir no mbusu ebien da ho reba.
13. Na ɔbɔfo a otsia esia no hɛnee, na metsee ndze kor bi a ofi sika afɔrmbukyia a osi Nyankopɔn enyim no ne mmbɛn no mu
14. obi a ɔreka kyerɛ ɔbɔfo a otsia esia no a okitsa totorobɛnto no dɛ, Sansan abɔfo baanan a wɔamontan hɔn esutsen Eufrates ho no.
15. Na wɔsansaan abɔfo baanan no a woesiesie ama dɔn, nye da, nye bosoom, nye afe no, dɛ wonkuku nyimpa nkyekyɛmu ebiasa mu kor no.
16. Na metsee dɛ mpɔnkɔdofo dɔm no hɔn dodow yɛ ɔpepem ahaebien.
17. Na mbrɛ muhun mpɔnkɔ no nye hɔn a wɔtsetse hɔn do, wɔ enyido adzehu mu nye yi, wɔwɔ nkatabo a no su yɛ ogya nye bruu a ɔhoa nye sɔɔfee, na mpɔnkɔ no etsir tse dɛ ngyata etsir, na gya nye wusiw nye sɔɔfee fi hɔn anomu.
18. Wɔnam mbusuhaw ebiasa yi do na wokunkum nyimpa nkyekyɛmu ebiasa mu kor, wɔdze gya, nye wusiw, nye sɔɔfee a ofi hɔn anomu no.
19. Na mpɔnkɔ no hɔn ahoɔdzen wɔ hɔn ano nye hɔn ndua: na iyi na wɔdze haw.
20. Na adasa nkaa a wɔammfa mbusuhaw yi ennkuku hɔn no, woennu hɔnho emmfi hɔn ndzeyɛɛ ho, dɛ wɔnnkɔsom mbɔnsam, nye sika, nye dwetɛ, nye ayewa, nye ɔbo, nye dua ehonyi a wonnhu adze, na wɔnntse asɛm, na wonntum nnantsew:
21. na woennu hɔnho emmfi hɔn ewudzi, nye hɔn abayisɛm, nye hɔn ndwamansɛm, nye hɔn ewifosɛm ho.

## Tsir 10

1. Na muhun ɔbɔfo fofor hoɔdzenfo a ofi sor risian no, na ɔahyɛ nsuwusiw; nyankontɔn wɔ ne tsir do, na n'enyim tse dɛ ewia, na n'anan tse dɛ gyafadum:
2. na okitsa nwoma kakraba bi a woebue mu: na ɔdze ne nan nyimfa sii po do, na ɔdze bankum no sii asaase do;
3. na ɔdze ndze kɛse tseaa mu dɛ gyata ropɔw; na ɔtseaa mu no, asenaman esuon no bɔɔ hɔn ndze mu.
4. Na asenaman esuon bɔɔ mu no, nkyɛ mereyɛ makyerɛw: na metsee ndze bi fi sor see me dɛ, Sɔw dza asenaman esuon no kae no ano, mma nnkyerɛw.
5. Na ɔbɔfo no a muhun dɛ ogyina po nye asaase do no, maa ne nsa do kyerɛɛ sor,
REV.10.6, na ɔkaa nyia ɔtse ase mbersantsen mfesantsen a ɔbɔɔ sor nye dza ɔwɔ mu, nye asaase nye dza ɔwɔ mu, nye po nye dza ɔwɔ mu ho ntam dɛ, Mber biara nnyi hɔ bio:
7. mbom ber a ɔbɔfo a otsia esuon no bɛhɛn no totorobɛnto no, nna Nyankopɔn bɛhyɛ n'esumasɛm nhyehyɛɛ no ma, dɛ mbrɛ ɔpaa mu kaa kyerɛɛ no nkowaa nkɔnhyɛfo no.
8. Na ndze a metsee fii sor no nye me kasaa bio dɛ, Kɔ, kɛgye nwoma kakraba a woebue mu no wɔ ɔbɔfo a ogyina po nye asaase do no ne nsamu.
9. Na mokɔr ɔbɔfo no hɔ kɛsee no dɛ ɔmfa nwoma kakraba no mma me. Na ɔsee me dɛ, Gye, na men; na ɔbɛyɛ wenwen wɔ wo yamu, na w'anomu dze ɔbɛyɛ fenemfenem dɛ ewo.
10. Na megyee nwoma kakraba no wɔ ɔbɔfo no nsamu, na memenee; na ɔyɛɛ fenemfenem wɔ m'anomu dɛ ewo, na muwiee men no, ɔyɛɛ wenwen wɔ me yamu.
11. Na wɔsee me dɛ, Otwar dɛ ehyɛ nkɔm bio wɔ nkorɔfo, nye aman, nye kasa, nye ahemfo pii ho.

## Tsir 11

1. Na wɔmaa me ndzɛmbir a ɔtse dɛ abaa: na wɔsee me dɛ, Soɛr, na susu Nyankopɔn asɔrdan, nye afɔrmbukyia nye hɔn a wɔsɔr wɔ mu no., #Eze 40.3; Zek 2.1
2. Na paado a ɔwɔ asɔrdan no ho no dze, gya no hɔ, na mma nnsusu; na wɔdze ama amanaman; na wobetsiatsia kurow krɔnkrɔn no do abosoom eduanan ebien.
3. Na mebɛma m'adasefo beenu efurafura eyitam abɛhyɛ nkɔm nda apem ahaebien eduosia.
4. Iyinom nye ngodua ebien nye nkandzeadua ebien a wosisi asaase Wura enyim no., #Zek 4.3
5. Na sɛ obi pɛ dɛ ɔhaw hɔn a, ogya fi hɔn anomu bɛmen hɔn atamfo: obiara a ɔbɛpɛ dɛ ɔhaw hɔn no, otwar dɛ woku no dɛmara.
6. Iyinom wɔ tum dɛ wɔtow ɔsor mu ma nsu nntɔ wɔ hɔn nkɔnhyɛ nda no mu: na wɔwɔ esu no do tum dɛ wɔdan hɔn bɔgya, na wɔdze ɔyardɔm biara bɔ asaase da biara a wɔpɛ.
7. Na sɛ wowie hɔn adasedzi a, abowa no a ofi mona a wonnhu no mu dɔ mbrɛ ɔpem no nye hɔn bedzi ako, na oedzi hɔn do konyim, na oeku hɔn.
8. Na hɔn efun bɛdeda kurow kɛse no n'abrɔn mu, ɔno na sunsum mu wɔfrɛ no Sodom nye Egypt, mbrɛ wɔbɔɔ hɔn Ewuradze so mbeamudua mu no., #Isa 1.9
9. Na binom fi nkorɔfo nye mbusuakuw nye kasa nye aman mu bɔhwɛ hɔn efun ndaansa na fa, na wɔnnkɛma kwan ma wɔdze hɔn efun atoto nda mu.
10. Na hɔn a wɔtse asaase do hɔn enyiwa bɛgye wɔ hɔn ho, na hɔn ahom aka hɔnho; na wɔbɛkyekyɛ hɔnho adze; osiandɛ nkɔnhyɛfo beenu yi atseetsee hɔn a wɔtse asaase do no.
11. Naaso ndaansa na fa ekyir no nkwahom fi Nyankopɔn mu kɛhɛɛn hɔn mu, na wogyinagyinaa hɔn anan do; na hu kɛse kaa hɔn a wohun hɔn no.
12. Na wɔtsee ndze kɛse bi fi sor see hɔn dɛ, Hom mbra ɔsor ha. Na wɔkɔr sor wɔ nsuwusiw no mu; na hɔn atamfo hun hɔn.
13. Na dɔn no mu asaasewosow kɛse bae, na kurow ne nkyekyɛmu du mu kor hwee ase; na asaasewosow no kum nyimpa mpemesuon: na ihu kaa hɔn a wɔkaa no, na wɔhyɛɛ ɔsorsor Nyankopɔn no enyimnyam.
14. Mbusu a otsia ebien no ebotwa mu: hwɛ, mbusu a otsia ebiasa no reba ntsɛmara.
15. Na ɔbɔfo a otsia esuon no hɛnee, na ndze akɛse gyegyegyegyee wɔ sor, na wɔsee dɛ, Wiadze ahendzi abɛyɛ hɛn Ewuradze nye ne Kraest dze: na obedzi hen mbersantsen mfesantsen.
16. Na mpanyimfo eduonu anan no a wɔtsetse hɔn ahengua do wɔ Nyankopɔn enyim no dze hɔn enyim butubutuuw famu, na wɔkotoow Nyankopɔn,
REV.11.17, see dɛ, Yɛda wo ase, Ewuradze Nyankopɔn Tumfo, ɔwo a ewɔ hɔ dada, na ewɔ hɔ daa; osiandɛ afa wo tum kɛse no, na ahyɛ ase ridzi hen.
18. Na amanaman bo fuwii, naaso w'ebufuw aba, nye ber a ibobu ewufo atsɛn, na edze w'akatua ama wo nkowaa nkɔnhyɛfo no, nye ahotseweefo no, nye hɔn a wosuro wo dzin nyina, akɛse nye nkakramba; na asɛɛ hɔn a wɔsɛɛ asaase no.
19. Na wobuee Nyankopɔn asɔrdan a ɔwɔ sor no; na wohun ahyɛmu adaka no wɔ asɔrdan no mu; na enyinam nye ndze, nye asenaman, nye asaasewosow, nye ɔsorbo kɛse bae.

## Tsir 12

1. Na wohun asɛnkyerɛdze kɛse bi wɔ sor: ɔbaa a ofura ewia, na bosoom wɔ n'ananadze, na nworaba duebien ahenkyɛw wɔ n'etsifi;
2. na onyinsen: na ɔrekeka mu roko awoo, na awoo no adzen no.
3. Na wohun asɛnkyerɛdze fofor bi so wɔ sor; na hwɛ, sasabɔnsam kɔkɔɔ kokroko a ɔwɔ etsir esuon nye mmbɛn du, na ahenkyɛw esuon wowɔ n'etsifi.
4. Na no dua twee ɔsor nworaba nkyekyɛmu ebiasa mu kor, na ɔtotowee guu asaase do. Na sasabɔnsam no gyinaa ɔbaa no a ɔrobɔwo no enyim, ama sɛ ɔwo a, ɔaamen ne ba no.
5. Na ɔwoo babanyin a ɔdze dadze poma robɔhwɛ amanaman nyina do: na wohwiim ne ba no kɔr Nyankopɔn nkyɛn, nye n'ahengua ho.
6. Na ɔbaa no guanee kɔr sar do mbrɛ Nyankopɔn esiesie beebi ama no, dɛ wɔnyɛn no wɔ hɔ nda apem ahaenu eduosia.
7. Na akodzi baa sor: Maekɛl nye n'abɔfoe nye sasabɔnsam no dzii ako, na sasabɔnsam nye n'abɔfoe no wɔkoe;, #Dan 10.13
8. na woenntum hɔn, eso woennya tsenabea wɔ sor bio.
9. Na sasabɔnsam kokroko no, ɔwɔ dadaw no a wɔfrɛ no Abɔnsam nye Satan no, wiadze nyina daadaafo no, wɔtoow no kyeen asaase do, na wɔtoow n'abɔfoe kaa no ho gui.
10. Na metsee ndze kɛse bi wɔ sor dɛ, Afei na hɛn Nyankopɔn nkwagye, nye ahoɔdzen, nye ahendzi nye ne Kraest no tumdzi no aba: osiandɛ wɔatow hɛn nuanom hɔn toafo no akyen, ɔno a ɔtoatoa hɔn wɔ hɛn Nyankopɔn enyim adzekyee nye adzesaa no.
11. Na wɔnam Eguambaa bɔgyaa, nye hɔn dasesɛm do dzii konyim; osiandɛ wɔanndɔ hɔn nkwa araa dze kodur wu mu.
12. Dɛm ntsi hom sorsor, nye hom a hom tsetse no mu no, hom ndzi dɛw. Na asaase nye po ndue: osiandɛ abɔnsam dze ebufuw kɛse esian aba hom nkyɛn, osiandɛ onyim dɛ ne ber a ɔwɔ yɛ tsia.
13. Na sasabɔnsam no hun dɛ wɔatow no akyen asaase do no, ɔtaa ɔbaa no a ɔwoo ɔbabanyin no do.
14. Na wɔdze ɔkorpɔn ne ntsaban ebien no maa ɔbaa no, dɛ ɔmfa ntu nkɔ ne tsenabea wɔ sar no do, mbrɛ wɔbɛmema no ber tsia, nye mber, nye ber fa, efi ɔwɔ no enyim.
15. Na ɔwɔ no puuw n'anomu nsu dɛ esutsen guu ɔbaa no ekyir, dɛ ɔbɛma esu no afa no akɔ.
16. Naaso asaase boaa ɔbaa no, na asaase buee n'anomu na ɔmeen esutsen no a sasabɔnsam no puwii fii n'anomu no.
17. Na sasabɔnsam no bo fuuw ɔbaa no; na okotuu n'asefo nkaa a wosie Nyankopɔn ahyɛdze, na wokitsa Jesus dasedzi mu no hɔn do sa.
18. Na okegyinaa mpoano anhwea do.

## Tsir 13

1. Na muhun abowa bi dɛ ofi po mu reba a ɔwɔ mmbɛn du nye etsir esuon, na ahenkyɛw du soso ne mmbɛn, na mbusudzin wowɔ n'etsir do., #Dan 7.3; Nyi 17.3
2. Na abowa no a muhun no no tse dɛ ɔsebɔ, na ne nan tse dɛ sisi, na n'ano tse dɛ gyata: na sasabɔnsam no dze n'ahoɔdzen, nye n'ahengua, nye no tum kɛse maa no.
3. Na muhun n'etsir no mu kor tse dɛ wɔabɔ no ɔbɔkum; na wɔayɛ no bɔkum pira no edur: na abowa no ho yɛɛ wiadzefo nyina nwanwa, ma wodzii n'ekyir.
4. Na wɔkotowee sɔɔr sasabɔnsam no, osiandɛ ɔdze no tum ama abowa no, na wɔkotowee sɔɔr abowa no see dɛ, Woana nye abowa no sɛ? Na woana botum nye no edzi ako?
5. Wɔmaa no ano a ɔka nsɛnkɛse nye ebususɛm; na wɔmaa no kwan dɛ ondzi tum abosoom eduanan ebien., #Dan 7.8
6. Na obuee n'ano kaa ebususɛm tsiaa Nyankopɔn, dɛ ɔbɛka ne dzin, nye ne ntamadan, mekyerɛ hɔn a wɔtsetse sor noho no ebususɛm.
7. Na wɔmaa no ho kwan dɛ ɔnye ahotseweefo no ndzi ako, na ondzi hɔn do konyim: na wɔmaa no tum wɔ mbusuakuw nye nkorɔfo, nye kasa nye amanaman nyina do.
8. Na hɔn a wɔtsetse asaase do nyina bɔkotow no, hɔn a wɔannkyerɛw hɔn edzin wɔ Eguambaa no a wofi wiadze ahyɛse kum no no ne nkwa nwoma no mu no.
9. Sɛ obi wɔ aso a, wɔmma ontsie.
10. Sɛ wɔfa obi kɔ ndɔmmum a, ndɔmmum na ɔbɔkɔ: sɛ obi dze afona ku a, afona na wɔdze boku no. Ha na ahotseweefo abotar nye gyedzi wɔ.
11. Na muhun abowa bi so dɛ ofi asaase mu rupue; na ɔwɔ mmbɛn ebien dɛ eguambaa, na ɔkasaa dɛ sasabɔnsam.
12. Na ɔdze abowa a odzi kan no no tum nyina wɔ n'enyim. Na ɔmaa asaase nye hɔn a wɔtsetse do kotoow abowa a odzi kan no a wɔyɛɛ no bɔkum pira edur no.
13. Na ɔyɛ nsɛnkyerɛdze akɛse dɛ ɔma ogya mpo fi sor ba asaase do wɔ nyimpa enyim.
14. Na ɔdaadaa hɔn a wɔtsetse asaase do, wɔ nsɛnkyerɛdze a wɔdze maa no dɛ ɔnyɛ wɔ abowa no enyim ntsi; ɔkaa dɛ wɔnyɛ abowa no a afona piraa no, na ɔtse ase no no honyi.
15. Na wɔdze maa no dɛ ɔmfa ahom mma abowa no no honyi no, ama abowa no no honyi no aakasa, na ɔmma wonku dodow a wɔnnkɔkotow abowa no no honyi no.
16. Na ɔma wɔhyɛ, nkakraba nye akɛse, ahonyafo nye ehiafo, adehye nye nkowaa nsew wɔ hɔn nsa nyimfa, nye hɔn momapɔw do;
17. na eso dɛ obi nntum nntɔ anaa ɔnntɔn, gyedɛ nyia ɔwɔ nsewhyɛ no, anaa abowa no ne dzin nkanee nko.
18. Ha na nyansa wɔ. Obi a ɔwɔ ntseasee, wɔmma ɔnkan abowa no ne nkanee dodow; na ɔyɛ nyimpa bi ne nkanee: na ne nkanee si ahaesia eduosia esia.

## Tsir 14

1. Na mohwɛe, na muhun dɛ Eguambaa no gyina Zion bepɔw do, na mpem ɔha eduanan anan ka no ho a wɔakyerɛw ne dzin, nye Egya no ne dzin, wɔ hɔn momapɔw do.
2. Na metsee ndze fi sor dɛ esu pii nye senaman kɛse bi ndze: na ndze no a metsee no tse dɛ asankubɔfo a wɔrobɔ hɔn nsanku:
3. na wɔtoow ndwom fofor bi wɔ ahengua no nye atseasefo baanan no enyim: na obiara enntum ennsua ndwom no tow, gyedɛ mpem ɔha eduanan anan a wɔpoon hɔn fii asaase do no nko.
4. Iyinom nye hɔn a wɔammfa mbasiafo enngu hɔn ho fi, na wɔyɛ mbabun. Iyinom nye hɔn a wodzi Eguambaa no ekyir wɔ beebiara a ɔkɔ. Iyinom na wɔpoon hɔn fii nyimpa mu yɛɛ aba a odzi kan maa Nyankopɔn nye Eguambaa no.
5. Na woennhu ator bi wɔ hɔn anomu: na eso wonndzi dzɛm bi.
6. Na muhun ɔbɔfo bi so a orutu nam ɔsor finimfin a okitsa onnyiewiei asɛmpa bi rekɛka akyerɛ hɔn a wɔtsetse asaase do, amanaman nye mbusuakuw nye kasa nye nkorɔfo;
7. na ɔdze ndze kɛse kaa dɛ, Hom nsuro Nyankopɔn, na hom nhyɛ no enyimnyam; na n'atsɛmbu dɔn no edu: na hom nkotow nyia ɔbɔɔ ɔsor nye asaase nye po nye nsunyiwa no.
8. Na ɔbɔfo bi so a otsia ebien dzi ekyir see dɛ, Babilɔn kɛse no ahwe ase, ahwe ase, dza ɔama amanaman nyina anom no ndwamanyɛ ebufuw wenyin no bi no a.
9. Na ɔbɔfo bi so a otsia ebiasa dzi hɔn ekyir, dze ndze kɛse see dɛ, Sɛ obiara kotow abowa no nye no honyi, na ɔgye ne nsewhyɛ wɔ no momapɔw anaa ne nsa do a,
REV.14.10, ɔno na ɔbɔnom Nyankopɔn ebufuw wenyin a wosiesie no gyenengyenen gu n'ebufuw kɔɔpow mu no bi; na wɔbɛyɛ hɔn ayakayakadze, wɔ ogya nye sɔɔfee mu, wɔ abɔfo krɔnkrɔn no nye Eguambaa no enyim:
11. na hɔn ayakayakadze wusiw bɔfow sor mbersantsen mfesantsen; na hɔn a wɔkotow abowa no nye no honyi nye obiara a ɔgye ne dzin nsewhyɛ no, wonnyi ahomgye adzekyee nye adzesaa.
12. Ha na ahotseweefo abotar wɔ, hɔn a wosie Nyankopɔn ahyɛdze nye Jesus gyedzi no.
13. Na metsee ndze bi fi sor see me dɛ, Kyerɛw, Ofitsi ndɛ kɔ yi, nhyira nye ewufo a wowu Ewuradze mu; nyew, Sunsum no na ɔse, ama wɔaahom efi hɔn berɛ mu; na hɔn ndwuma dzi hɔn ekyir.
14. Na mohwɛe, na hwɛ, nsuwusiw fitaa, na obi a ɔtse dɛ nyimpa ba tse nsuwusiw no do a sika ahenkyɛw wɔ n'etsifi, na kantankrankye ndam ndam kitsa ne nsamu.
15. Na ɔbɔfo bi so fi asɔrdan no mu puei dze ndze kɛse tseaa mu kyerɛɛ nyia ɔtse nsuwusiw no do no dɛ, Tow wo kantankrankye twitwa: na otwaber edu; na asaase do ndɔbaa eguan.
16. Na nyia ɔtse nsuwusiw do no dze ne kantankrankye toow asaase do; na wotwitwaa asaase do ekuadze.
17. Na ɔbɔfo kɛse bi so fi sor asɔrdan no mu, na no so kitsa kantankrankye ndam ndam.
18. Na ɔbɔfo bi so a ɔwɔ gya do tum fi afɔrmbukyia no no mu bae; na ɔdze ndze kɛse tseaa mu frɛɛ nyia okitsa kantankrankye ndam ndam no dɛ, Tow wo kantankrankye ndam ndam twitwa asaase wenyinaba nsiawnsiaw no; na ne wenyinaba ewie ber.
19. Na ɔbɔfo no dze ne kantankrankye toow asaase do, na otwitwaa asaase do wenyinaba na ɔdze guu Nyankopɔn ebufuw wenyintwer kɛse no mu.
20. Na wotsiatsiaa twer no do wɔ kurow no ekyir, na bɔgya fi wenyintwer no mu kaa mpɔnkɔ no hɔn menyiamfrɛ no mpo pemee kodur akwansimba apem ahaesia.

## Tsir 15

1. Na muhun asɛnkyerɛdze bi so a ɔso na ɔyɛ nwanwa wɔ sor, abɔfo beesuon a wokitsa mbusuhaw esuon a odzi ewiei na hɔn mu na Nyankopɔn ebufuw hyɛ ma.
2. Na muhun biribi a ɔtse dɛ ahwehwɛ po a ogya fora mu, na hɔn a wodzii abowa no nye no honyi, nye ne nsewhyɛ, nye ne dzin nkanee ho konyim no gyinagyina ahwehwɛ po no ho kitsakitsa Nyankopɔn nsanku.
3. Na wɔtow Nyankopɔn n'akowaa Moses ndwom no, nye Eguambaa no ndwom, dɛ, Ewuradze Nyankopɔn, adze nyina do tumfo wo ndwuma yɛ akɛse na ɔyɛ nwanwa; amanaman Hen! W'akwan tsen na ɔyɛ nokwar.
4. Ewuradze, woana na onnkosuro, na ɔnnkɛhyɛ wo dzin enyimnyam? Osiandɛ wo nko na eyɛ krɔnkrɔn. Amanaman nyina bɛba abɔkotow w'enyim; osiandɛ wo ndzeyɛtsenenee ada edzi.
5. Na iyi ekyir no mohwɛe, na hwɛ, woebue adasedzi ntamadan asɔrdan no wɔ sor:
6. na abɔfo beesuon a wokitsa mbusuhaw esuon fi asɔrdan no mu pueii, wɔhyehyɛ ndwera fitafita a ɔhyerɛn dɛhyɛdɛhyɛ, na wɔdze sika abɔdo abobɔ hɔn koko.
7. Na atseasefo baanan no mu baako maa abɔfo beesuon no sika nkɔɔpow esuon a wɔdze Nyankopɔn a ɔtse ase mbersantsen mfesantsen no n'ebufuw ahyɛ mu ma.
8. Na wusiw a ofi Nyankopɔn enyimnyam mu nye no tum mu hyɛɛ asɔrdan no ma; na obi enntum annhɛn asɔrdan no mu dze kesii dɛ woewie abɔfo beesuon no hɔn mbusuhaw esuon no ansaana., #Eks 40.34; 1 Ahe 8.10, 11; 2 Mbe 5.13

## Tsir 16

1. Na metsee ndze kɛse bi a ofi asɔrdan no mu rese abɔfo beesuon no dɛ, Hom nkɔ nkohue Nyankopɔn n'ebufuw nkɔɔpow esuon no ngu asaase do.
2. Na dza odzi kan no kɔree kohuee no kɔɔpow guu asaase do, na ɔdaan kur mpɔtɔwee a ɔyɛ yaw wɔ nyimpa a wɔwɔ abowa no ne nsewhyɛ, na wɔkotoow no honyi no do.
3. Na dza otsia ebien no huee no kɔɔpow guu po mu, na ɔdaan dɛ owufo bɔgyaa; na dza ɔwɔ po no mu a ɔtse ase biara wui.
4. Na dza otsia ebiasa no huee no kɔɔpow guu esutsen nye nsunyiwa do, na ɔdaan bɔgya.
5. Na metsee dɛ esu bɔfo no rese dɛ, Ɔtseneneenyi nye ɔwo a ewɔ hɔ, na ewɔ hɔ dada, ɔwo Krɔnkrɔnnyi, dɛ ebu atsɛn dɛm:
6. osiandɛ wohuee ahotseweefo nye nkɔnhyɛfo no bɔgyaa gui, na ama hɔn bɔgya dɛ wɔnnom: Dɛm na ɔfata hɔn!
7. Na metsee ndze bi so fi afɔrmbukyia no mu se dɛ, Nyew, Ewuradze, Otumfo Nyankopɔn, w'atsɛmbu yɛ nokwar nye tsenenee.
8. Na dza otsia anan no huee no kɔɔpow guu ewia do; na wɔmaa no ahoɔdzen dɛ ɔmfa gya nhyehye nyimpa.
9. Na wɔdze ɔhyew kɛse hyehyee nyimpa: na wɔkaa Nyankopɔn a ɔwɔ tum wɔ dɛm mbusuhaw yi do no ne dzin ho ebususɛm na woennu hɔnho annhyɛ no enyimnyam.
10. Na dza otsia enum no huee no kɔɔpow guu abowa no n'ahengua no do; na n'ahenman yɛɛ sum; na ɔyaw no ntsi wɔkekaa hɔn tɛkyerɛma
11. na wɔkaa sor Nyankopɔn ho ebususɛm, wɔ hɔn yaw nye hɔn ekur no ntsi; na woennu hɔnho emmfi hɔn ndwuma mu.
12. Na dza otsia esia no huee no kɔɔpow guu esutsen kɛse Eufrates mu; na no mu nsu wewee, ama woeesiesie kwan ama ahemfo a wofi wipuei no.
13. Na muhun esunsum fi ebiasa a wɔtse dɛ ntwɛr fi sasabɔnsam no anomu, nye abowa no anomu, nye nkɔnhyɛnyi torfo no anomu:
14. na wɔyɛ mbɔnsam esunsum a wɔyɛ nsɛnkyerɛdze, na wopue kɔ wiadze nyina ahemfo hɔ, kɔboaboa hɔn ano ma Nyankopɔn, adze nyina do Tumfo, ne da kɛse ko no.
15. (Hwɛ, mereba dɛ owifo. Nhyira nye onyia ɔweɔn, na osie ne ntar, amma ɔaanantsew adagyaw mu na woeennhu n'ahoto.), #Mat 24.43, 44; Luk 12.39
16. Na wɔboaboaa hɔn ano kɔr beebi a wɔfrɛ no Hebriw kasa mu Harmagedon.
17. Na dza otsia esuon no huee no kɔɔpow guu ehum enyi; na ndze kɛse bi fi asɔrdan no mu ahengua no do bae dɛ, Woewie!
18. Na enyinam, nye ndze, nye asenaman bae; na asaasewosow kɛse bi bae a ofitsi ber a nyimpa baa asaase do wonnhun bi pɛn, asaasewosow kɛse a ɔyɛ dzen a., #Nyi 8.5; 11.13
19. Na kurow kɛse no mu paa afaafa ebiasa, na amanamamfo nkurow hwehwee ase: na wɔkaa Babilɔn kɛse no wɔ Nyankopɔn enyim, dɛ wɔbɛma no n'ebufuw a ɔyɛ hyew no no wenyin kɔɔpow.
20. Na nsupruw nyina guanguanee, na woennhu mbepɔw.
21. Na ɔsorbo a kor no dur bɛyɛ kyɛpɛn kɛse kor, fi sor bɔhwehwee nyimpa do: na nyimpa kasaa Nyankopɔn ho ebususɛm, wɔ ɔsorbo no ne haw ntsi: osiandɛ ne haw no so kɛse.

## Tsir 17

1. Na abɔfo beesuon no a wokitsakitsa nkɔɔpow esuon no mu baako bae nye me bɛkasae, dɛ, Bra ha, ma menkyerɛ wo edwaman kɛse no a ɔtse esu pii do no n'atsɛmbu.
2. Ɔno na asaase do ahemfo nye no agor ndwamangor, na no ndwaman wenyin abobow hɔn a wɔtsetse asaase do no.
3. Na ɔdze me nam Sunsum mu kɔr sar do: na muhun ɔbaa bi a ɔtse abowa memen bi do, na ebususɛm edzin ahyɛ no ma, na ɔwɔ etsir esuon nye mmbɛn du.
4. Na ɔbaa no hyɛ atar serdaa nye memen, na wɔahyehyɛ no sika nye aboɔdzen bo, nye ahondze pa, na okitsa sika kɔɔpow a ekyiwadze nye no ndwamanyɛ fi ahyɛ no ma
5. na wɔakyerɛw dzin bi wɔ no momapɔw do dɛ, ESUMASƐM, BABILƆN KƐSE, NDWAMAN NYE ASAASE DO EKYIWADZE NE NA.
6. Na muhun ɔbaa no dɛ ahotseweefo no bɔgyaa nye Jesus atɔfo bɔgyaa abow no. Na muhunii no, ɔyɛɛ me nwanwa kɛse.
7. Na ɔbɔfo no see me dɛ, Ebɛnadze ntsi na ɔyɛ wo nwanwa? Mebɛka wo ɔbaa no nye abowa a ɔso no a ɔwɔ etsir esuon nye mmbɛn du no ho esumasɛm no.
8. Abowa no a ihunii no, nkyɛ ɔwɔ hɔ, naaso onnyi hɔ, na oribefi bun no mu aba, na ɔakɔ ɔsɛɛ mu. Na ɔbɛyɛ hɔn a wɔtsetse asaase a woemmfi wiadze ahyɛse annkyerɛw hɔn edzin wɔ nkwa nwoma no mu no nwanwa, dɛ wobohu abowa no a nkyɛ ɔwɔ hɔ, na onnyi hɔ, na ɔbɛba no.
9. Eha na adwen a ɔwɔ nyansa wɔ. Etsir esuon no yɛ mbepɔw esuon a ɔbaa no tse do:
10. na wɔyɛ ahemfo esuon; na beenum ahwe ase, na ɔbaako wɔ hɔ, na ɔbaako no so nnyae mmbae; na sɛ ɔba a, otwar dɛ ɔtsena hɔ kakraabi.
11. Na abowa no a nkyɛ ɔwɔ hɔ, naaso onnyi hɔ no, ɔnoara nye nyia otsia awɔtwe, na ofi esuon no mu, na ɔrokɔ ɔsɛɛ mu.
12. Na mmbɛn du no a ihunii no, wɔyɛ ahemfo du a wonnyae nnyaa ahendzi; naaso wɔnye abowa no nya tum dɛ ahemfo dɔnhwer kor.
13. Iyinom wɔ adwenkor, na wɔdze hɔn tum nye ahoɔdzen ma abowa no.
14. Iyinom na wɔnye Eguambaa no bedzi ako, na Eguambaa no bedzi hɔn do konyim, osiandɛ ɔno nye ewuranom Wura, nye ahemfo Hen; na hɔn a wɔafrɛ hɔn, wɔapa hɔn, na wodzi nokwar, na wɔka no ho.
15. Na ɔsee me dɛ, Esu no a ihun dɛ ɔbaa no tse do no yɛ nkorɔfo nye nyimpadodow, nye aman, nye kasa.
16. Na mmbɛn du no a ihunii no, nye abowa no, hɔn na wobekyir edwaman no, na wɔato no seraha, na wɔato no etumpan, na woedzi ne nam, na wɔdze ogya ahyew no koraa.
17. Na Nyankopɔn dze hyɛɛ hɔn akoma mu dɛ wɔnyɛ ne tsirmsɛm, na wɔnyɛ adwenkor, na wɔmfa hɔn ahenman mma abowa no nkesi dɛ Nyankopɔn asɛm no bɛba mu.
18. Na ɔbaa no a ihun no no, nye kurow kɛse no a odzi hen wɔ asaase ahemfo do no.

## Tsir 18

1. Iyinom ekyir no, muhun ɔbɔfo bi so a ofi sor risian ba a ɔwɔ tum kɛse; na n'enyimnyam hyerɛɛn asaase do.
2. Na ɔdze ndze a ɔyɛ dzen tseaa mu dɛ, Ɔahwe ase, Babilɔn kɛse no ahwe ase, na adan mbɔnsam tsenabea, nye sunsum fi nyina atsɛwee, nye nnoma a hɔn ho nntsew na wokyir hɔn nyina atsɛwee.
3. Osiandɛ amanaman nyina anom ne ndwamanyɛ ebufuw wenyin no bi; na asaase do ahemfo nye no agor ndwamangor, na wiadze eguadzifo nam n'adɔkɔdɔkɔdzepɛ ahoɔdzen do enya hɔnho.
4. Na metsee dɛ ndze fofor bi so fi sor rese dɛ, Me man, hom mfi no mu mfi, amma hom aammfora no bɔn, na hom nsa aannka no mbusuhaw no bi:
5. osiandɛ ne ndzeyɛbɔn atsen ekodu sor mpo, na Nyankopɔn akaa n'emumuyɛ.
6. Hom ntua no kaw dɛ mbrɛ otuae, hom mfa mbɔho ebien mma no dɛ mbrɛ no ndwuma tse: kɔɔpow a ɔforae no, hom mmfora no mbɔho ebien mma no.
7. Dodow a ɔhyehyɛɛ noho na ɔyɛɛ adɔkɔdɔkɔdzepɛ no, hom mma no ɔhaw nye awerɛhow dɛmara. Osiandɛ ɔka wɔ n'akoma mu dɛ, Metse hɔ dɛ ɔhembaa, mennyɛ okunafo, na murunnhu awerɛhow ara da.
8. Dɛm ntsi no mbusuhaw bɛba da kor mu, owu nye awerɛhow nye ɔkɔm; na wɔdze gya bɛhyew no koraa, osiandɛ Ewuradze Nyankopɔn a obu no atsɛn no ɔyɛ otumfo.
9. Na asaase do ahemfo a wɔnye no bɔɔ edwaman na wɔnye no tsenaa adɔkɔdɔkɔdzepɛ mu no, sɛ wohu ne nhyewee no wusiw a, wobosu aka mmɔn
10. egyinagyina ekyir wɔ no mbusuhaw no hu ntsi, dɛ, Due, due, kurow kɛse Babilɔn, kurow a ɔyɛ dzen! Osiandɛ dɔnhwer kor mu na w'atsɛmbu aba.
11. Na asaase do eguadzifo su no dzi no nkɔmbɔ, osiandɛ obi nntɔ hɔn eguadze bio;
12. sika, nye dwetɛ, nye aboɔdzen bo nye ahondze pa, nye ndwera fɛɛfɛw, nye serdaa tam; nye serekye, nye memen; nye ndua a ɔyɛ huam nyina, nye asombɛn edwindze nyina, nye ndwindze a wɔdze ndua a ɔsom bo, nye ayewa, nye dadze, nye ɔbohɛn ayɛ nyina;
13. nye nhwentsea nye mpɛpɛrwa, nye nduhuam, nye nseradze, nye krɔbɔw, nye wenyin, nye ngo, nye isiam fekɔɔ, nye ewifua, nye nyɛmbowa, nye nguan, nye mpɔnkɔ, nye ntseaseanam, nye ndɔnkɔfo, nye nyimpa akra.
14. Na nduaba a wo kra kɔn dɔe no efi wo nkyɛn, na w'anomudɛdze nye wo ndzepa efi wo nkyɛn abɔ wo, na wonnkohu no bio koraa!
15. Na ndzɛmba yi ho eguadzifo a ɔmaa wonyaa hɔnho no begyinagyina ekyir wɔ ne haw no hu ntsi, na woesu na woedzi nkɔmbɔ dɛ:
16. Due, due, kurow kɛse a ofuraa ndwera pa, nye serdaa nye memen, na ɔhyehyɛ sika nye aboɔdzen bo, nye ahondze pa!
17. Osiandɛ dɔnhwer kor pɛr mu na dɛm ahonya kɛse yi ayɛ amamfo. Na hɛnwura biara nye hɔn a wɔnam hɛn mu kɔ beebi nyina, nye hɛnmufo, nye dodow a wɔyɛ po do edwuma, gyinagyinaa ekyirekyir,
REV.18.18, na wohun ne nhyewee no wusiw no, wɔtseaa mu dɛ, Ebɛn kurow nna ɔtse dɛ kurow kɛse yi?
19. Na wotuu dɛtse guu hɔn etsifi, na wɔdze osu nye nkɔmbɔdzi tseaa mu dɛ, Due, due, kurow kɛse a w'aboɔdzendze ntsi hɔn a wɔwɔ hɛn wɔ po do nyina enyinya hɔnho wɔ mu! Osiandɛ dɔnhwer kor pɛr mu na wɔayɛ no amamfo.
20. Ao Ɔsor, dzi no eduwa, nye hom ahotseweefo, nye asomafo, nye nkɔnhyɛfo; osiandɛ Nyankopɔn ebu no atsɛn ama hom.
21. Na ɔbɔfo baako hoɔdzenfo bi maa ɔbo a ɔtse dɛ ewuyambo kɛse bi do, na ɔtowee kyeen po mu, kaa dɛ, Mbrɛ wobesi atow Babilɔn, kurow kɛse no akyen hwii nye no, na worunnhu no bio koraa., #Jer 51.63
22. Na wɔrenntse asankubɔfo, nye ndwontofo, nye mbɛnhɛmfo, nye totorobɛntohɛmfo ndze wɔ wo mu bio; na worunnhu edwindzi biara ho dwimfo wɔ wo mu bio; na wɔrenntse ewuyambo nka wɔ wo mu bio;
23. na kandzea ne kan rennhyerɛn wɔ wo mu bio, na wɔnnkɛtse ayeforkun nye ayefor ndze wɔ wo mu bio: w'eguadzifo yɛɛ asaase do ahemfo; osiandɛ edze w'ator nkongyaa daadaa aman nyina.
24. Na no mu na wohun nkɔnhyɛfo, nye ahotseweefo, nye hɔn a woeku hɔn asaase do nyina hɔn bɔgyaa.

## Tsir 19

1. Iyinom ekyir no metsee biribi tse dɛ nyimpadodow ndze kɛse wɔ sor dɛ, Alleluia! Nkwagye, nye enyimnyam, nye tum yɛ hɛn Nyankopɔn dze:
2. osiandɛ n'atsɛmbu yɛ nokwar na ɔtsen; na oebu edwaman kɛse no a ɔdze no ndwamanyɛ asɛɛ asaase no atsɛn, na oedzi no nkowaa bɔgyaa ho wer wɔ ne nsamu.
3. Na wɔsee bio dɛ, Alleluia! Na no wusiw fow sor mbersantsen mfesantsen.
4. Na mpanyimfo eduonu anan no nye atseasefo baanan no hwee ase kotoow Nyankopɔn a ɔtse ahengua no no do no dɛ, Amen. Alleluia!
5. Na ndze bi fi ahengua no no mu see dɛ, Hom nyi hɛn Nyankopɔn ayɛw, hom a hom yɛ no nkowaa, nye hom a hom suro no nyina, akɛse nye nkakraba.
6. Na metsee biribi dɛ nyimpadodow kɛse ndze, nye esu pii ndze, nye asenaman pii a ɔyɛ dzen ndze, dɛ, Alleluia! Osiandɛ Ewuradze hɛn Nyankopɔn, adze nyina do Tumfo no, dzi hen.
7. Hom mma yendzi dɛw na hɛn enyi ngye mbordo, na yɛnhyɛ no enyimnyam, na Eguambaa no n'ayeforhyia no edu, na ne yer esiesie noho.
8. Na wɔdze ndwera fɛɛfɛw a ɔhoa fitaa maa no dɛ omfura: na ndwera fɛɛfɛw no nye ahotseweefo no ndzeyɛtsenenee.
9. Na ɔsee me dɛ, Kyerɛw, Nhyira nye hɔn a woehyia hɔn Eguambaa no n'ayeforase. Na ɔsee me dɛ, Iyinom yɛ Nyankopɔn nsɛm a ɔyɛ nokwar.
10. Na mohwee ase wɔ n'ananadze dɛ morokotow no. Na ɔsee me dɛ, Hwɛ, mma nnyɛ dɛm: meyɛ w'ewurakowaa nye wo nuanom a wokitsa Jesus dasedzi mu no bi. Kotow Nyankopɔn: na Jesus dasedzi nye nkɔnhyɛ sunsum no.
11. Na muhun dɛ sor ebue; na hwɛ, ɔpɔnkɔ fufuw bi, na nyia ɔtse no do no, wɔfrɛ no Kantamanto nye Nokwafo; na obu atsɛn na odzi ako wɔ nokwar mu.
12. Na n'enyiwa tse dɛ gyaframee, na nhenkyɛw pii soso n'etsifi, na wɔakyerɛw ne dzin bi a obiara nnyim dɛ ɔno nko
13. na ɔhyɛ atar bi a wɔdze abɔ bɔgya mu: na ne dzin dze Nyankopɔn Asɛm.
14. Na dɔm a wɔwɔ sor tsetse mpɔnkɔ efufuw do dzi n'ekyir, hyehyɛ ndwera pa a ɔhoa fitaa.
15. Na afona ndam ndam fi n'anomu pue a ɔdze rubotwitwa amanaman: na ɔdze dadze poma bɔhwɛ hɔn do: na ɔno na otsiatsia Nyankopɔn, adze nyina do Tumfo no n'ebufuhyew wenyintwer no do.
16. Na ɔwɔ dzin bi a wɔakyerɛw no ne ntar do nye n'aserɛ do dɛ, AHEMFO HEN, NYE EWURANOM EWURADZE.
17. Na muhun ɔbɔfo baako a ogyina ewia mu; na ɔdze ndze kɛse tseaa mu see nnoma a wotu nam sor finimfin no nyina dɛ, Hom mbra mbehyia Nyankopɔn edzidzi kɛse no ase;
18. na hom mbedzi ahemfo nam, nye asafohemfo nam, nye ahoɔdzenfo nam, nye mpɔnkɔ nye hɔn a wɔtsetse do hɔn nam, nye nyimpa nyinara hɔn nam, adehye nye nkowaa, akɛse nye nkakraba.
19. Na muhun dɛ abowa no, nye asaase do ahemfo, nye hɔn dɔm, aboaboa hɔn ano dɛ wɔnye nyia ɔtse ɔpɔnkɔ no do nye no dɔm ribedzi ako.
20. Na wɔkyeer abowa no, nye nkɔnhyɛnyi torfo no a ɔyɛɛ n'enyim nsɛnkyerɛdze dze daadaa hɔn a wɔgyee abowa no ne nsewhyɛ no, nye hɔn a wɔkotoow no honyi: na wɔtoow hɔn beenu enyimon guu ogya nsutaae a sɔɔfee dzɛw mu no mu:
21. na nkaa no wɔdze nyia ɔtse pɔnkɔ no do n'afona a ofi n'anomu no kunkum hɔn, na nnoma no nyina dzii hɔn nam mee.

## Tsir 20

1. Na muhun ɔbɔfo bi dɛ ofi sor risian a okitsa bun no ne saafee na nkɔnsɔnkɔnsɔn kɛse wɔ ne nsamu.
2. Na ɔkyeer sasabɔnsam no, ɔwɔ dadaw no a ɔno nye Abɔnsam nye Satan no, na ɔkyekyeer no mfe apem
3. na ɔtoow no kyeen bun no mu, na ɔtoow no mu, na ɔsɔɔw ano wɔ no do, amma ɔaannkɛdaadaa amanaman no bio, gyedɛ mfe apem no aso ana: na ɔno ekyir otwar dɛ wɔsan no mber kakra.
4. Na muhun nhengua, na wɔtsenatsenaa do, na wɔdze atsɛmbu maa hɔn: na muhun hɔn a Jesus dasedzi, nye Nyankopɔn asɛm ntsi wotwitwaa hɔn etsir no hɔn akra, nye hɔn a wɔannkotow abowa no, anaa no honyi, na wɔanngye nsewhyɛ no wɔ hɔn momapɔw nye hɔn nsa do no; na wɔtsenaa ase nye Kraest dzii hen mfe apem., #Dan 7.9
5. Na ewufo nkaa no dze, woennya nkwa bio dze kodur dɛ mfe apem no bowie du. Iyi nye owusoɛr a odzi kan no.
6. Nhyira nye krɔnkrɔn nye onyia no a onya kyɛfa wɔ owusoɛr a odzi kan no mu no: iyinom na owu mprɛnu no nnyi hɔn do tum; na wɔbɛyɛ Nyankopɔn nye Kraest asɔfo, na wɔnye no edzi hen mfe apem.
7. Na sɛ mfe apem no wie du a, wɔbɛsan Satan efi n'efiadze,
REV.20.8, na obopue akɛdaadaa amanaman a wɔwɔ asaase mfɛndzanan no, Gog nye Magog, akɔboaboa hɔn ano akɔ sa: hɔn na hɔn dodow tse dɛ mpoano anhwea., #Eze 7.2; Eze 38.2, 9
9. Na wɔfowee kegyinaa asaase tɛtɛr do, na wokotwaa ahotseweefo nseraban nye kurow a wɔdɔ no no ho hyiae: na ogya fi sor wɔ Nyankopɔn nkyɛn bɛhyeew hɔn.
10. Na abɔnsam a ɔdaadaa hɔn no, wɔtoow no kyeen gya nye sɔɔfee nsutaae no mu, hɔ na abowa no nye nkɔnhyɛnyi torfo no so wɔ; na wɔbɛyɛ hɔn ayaayaadze adzekyee nye adzesaa mbersantsen mfesantsen.
11. Na muhun ahengua fufuw kokroko, nye nyia ɔtse do no a asaase nye ɔsor fii n'enyim guanee; na woennya beebi amma hɔn no., #Dan 7.9
12. Na muhun ewufo, nkakraba nye akɛse, dɛ wogyinagyina ahengua no enyim; na woebuebue nwoma mu: na woebue nwoma bi so a ɔyɛ nkwa nwoma no mu: na wɔnam dza wɔakyerɛw wɔ nwoma no mu no do buu ewufo no atsɛn dɛ mbrɛ hɔn ndwuma tse.
13. Na po yii ewufo a wɔwɔ no mu mae; na owu nye samanadze yii ewufo a wɔwɔ hɔn mu mae, na wobuu hɔn mu biara atsɛn dɛ mbrɛ hɔn ndwuma tse.
14. Na wɔtoow owu nye samanadze guu ogya nsutaae no mu. Iyi nye owu mprɛnu no.
15. Na obiara a woennhu dɛ wɔakyerɛw ne dzin wɔ nkwa nwoma no mu no, wɔtoow no kyeen ogya nsutaae no mu.

## Tsir 21

1. Na muhun sor fofor nye asaase fofor: na kan sor no, nye kan asaase no etwa mu kɔ; na po nnyi hɔ bio.
2. Na muhun kurow krɔnkrɔn, Jerusalɛm fofor no, dɛ ofi sor Nyankopɔn nkyɛn risian, woesiesie no dɛ ayefor a wɔahyehyɛ no ama no kun.
3. Na metsee ndze kɛse bi fi ahengua no mu see dɛ, Hwɛ, Nyankopɔn ntamadan wɔ nyimpa mu, na ɔbɛtsena mu wɔ hɔn mu, na wɔayɛ ne man, na Nyankopɔn nankasa nye hɔn bɛtsena, na ɔayɛ hɔn Nyankopɔn:, #Eze 37.27; Lev 26.11
4. na ɔbɛpepa hɔn enyiwa mu nyinsuwa nyina; na owu nnyi hɔ bio; na awerɛhow, nye su, nye yaw bi nnyi hɔ bio: osiandɛ nkan no ndzɛmba no etwa mu.
5. Na nyia ɔtse ahengua no do no see dɛ, Hwɛ, mereyɛ adze nyina fofor. Na ɔsee me dɛ, Kyerɛw: na nsɛm no yɛ ampa nye nokwar.
6. Na ɔsee me dɛ, ahyɛse nye ewiei. Emi na medze nkwa nsubura no mu nsu mebɛkyɛ onyia nsukɔm dze no kwa., #Isa 55.1 Ayɛ hɔ. Emi nye Alfa nye Omega, REV.21.7, Nyia odzi konyim no, obenya iyinom edzi; na mebɛyɛ ne Nyankopɔn, na ɔno so ayɛ me ba., #2 Sam 7.14; Dwom 89.26
8. Na nkotoo, ekyingyefo, nye ekyiwadzeyɛfo, ewudzifo, nye ndwaman, nye abayifo, nye abosonsɔrfo, nye atorfo nyina dze, hɔn kyɛfa wɔ nsutaae a ogya nye sɔɔfee dzɛw mu no mu; ɔno nye owu mprɛnu no.
9. Na abɔfo beesuon a wokitsakitsa nkɔɔpow esuon no a wɔdze mbusuhaw esuon a odzi ekyir no ahyɛ mu no mu baako baa me nkyɛn nye me bɛkasaa dɛ, Bra ha, na menkyerɛ wo ayefor no, Eguambaa no ne yer no.
10. Na ɔdze me nam Sunsum mu kɔr bepɔw kɛse tsentsen bi do, na ɔkyerɛɛ me kurow krɔnkrɔn Jerusalɛm, dɛ ofi sor Nyankopɔn nkyɛn risian.
11. Okitsa Nyankopɔn enyimnyam: ne kan tse dɛ ɔbo a ɔsom bo kɛse dze, dɛ ahwehwɛ bo a ɔtsew dɛ ahwehwɛ.
12. Ɔwɔ fasu kɛse tsentsen; ɔwɔ mbobow akɛse duebien, na mbobow no ano abɔfo duebien; na wɔakyerɛkyerɛw edzin a ɔyɛ Israel mbusuakuw duebien no edzin wowɔ do:
13. boka, mbobow ebiasa; kwaamu, mbobow ebiasa; pomu, mbobow ebiasa; anee, mbobow ebiasa.
14. Na ɔfasu no wɔ mfapem duebien, na Eguambaa no n'asomafo duebien no hɔn edzin duebien wowɔ do.
15. Na nyia ɔnye me kasae no kitsa susudua a ɔyɛ sika ndzɛmbir a ɔdze rubosusu kurow no, nye no mbobow, nye n'afasu.
16. Na kurow no da etwaanan, na ne tsentsen so dɛ ne tɛtɛr: na ɔdze ndzɛmbir no susuu kurow no akwansin apem ahaenum: ne tsentsen nye ne tɛtɛr nye no krɔn sɛ.
17. Na osusuu n'afasu no, basafa ɔha eduanan anan a ɔyɛ nyimpa no nsusui dɛ mbrɛ ɔbɔfo no dze no tse no ara.
18. Na dza wɔdze toow ne fasu nye ahwehwɛ bo: na kurow no yɛ sika mapa dɛ ahwehwɛ a ɔtsew., #Isa 54.11
19. Na wɔdze aboɔdzen bo ahorow nyina ahyehyɛ kurow no ne fasu fapem no: fapem a odzi kan yɛ ahwehwɛbo, otsia ebien yɛ hoabo, ebiasa yɛ aforaforabo, anan yɛ ahatawmomonbo,
REV.21.20, otsia enum yɛ epopobibirbo, esia yɛ bɔgyanambo, esuon yɛ mununkumbo, awɔtwe yɛ sikabereebo, akron yɛ akratsebo, du yɛ dɛnkyɛmbo, dubiako yɛ ekutuhonbo na otsia duebien yɛ ɔberdumbo.
21. Na mbobow duebien no yɛ ahondze pa duebien; abobow kor wɔdze ahondze pa kor yɛe: na kurow no n'abrɔn yɛ sika mapa tse dɛ ahwehwɛ a ɔtsew.
22. Na mennhu asɔrdan wɔ mu: na Ewuradze Nyankopɔn, adze nyina do Tumfo no, nye Eguambaa no na wɔyɛ n'asɔrdan.
23. Na kurow no nnhia dɛ ewia anaa bosoom hyerɛn wɔ do: osiandɛ Nyankopɔn n'enyimnyam hyerɛɛn wɔ do, na ne nkandzea nye Eguambaa no., #Isa 60.19
24. Na amanaman bɛnantsew ne kan mu: na asaase ahemfo dze hɔn enyimnyam aba mu.
25. Na wɔronntow kurow no mu adzekyee, (na adzesaa nnyi hɔ bio):
26. na wɔdze amanaman enyimnyam nye enyidzi bɛba mu:
27. na efifidze biara nye dza ɔyɛ ekyiwadze na odzi ator rennhɛn mu koraa: gyedɛ hɔn a wɔakyerɛw hɔn edzin wɔ Eguambaa no nkwa nwoma no mu no nko.

## Tsir 22

1. Na ɔkyerɛɛ me nkwa nsu esutsen krɔnkrɔn a n'enyi tsew dɛ ahwehwɛ a ofi Nyankopɔn nye Eguambaa no n'ahengua no mu
2. ɔwɔ n'abɔntsen finimfin. Na esutsen n'afa ha na ha na nkwadua no wɔ a ɔsow eduaba horow duebien, na ɔsow aba bosoom nyina: na dua no n'ahaban wɔdze sa amanaman yarba.
3. Na ndom biara nnyi hɔ bio: na Nyankopɔn nye Eguambaa no hɔn ahengua besi mu: na no nkowaa bɔsom no:
4. na wobohu n'enyim; na ne dzin wɔ hɔn momapɔw do.
5. Na adzesaa nnyi hɔ bio: na wonnkehia kandzea anaa ewia ne kan; osiandɛ Ewuradze Nyankopɔn bɛhyerɛn hɔn do; na wobedzi hen mbersantsen mfesantsen.
6. Na ɔsee me dɛ, Nsɛm yi yɛ ampa nye nokwar: na Ewuradze, nkɔnhyɛfo esunsum hɔn Nyankopɔn no, asoma no bɔfoe dɛ ɔmbɛkyerɛ n'akowaa dza otwar dɛ ɔba mu ntsɛm.
7. Na hwɛ, mereba ntsɛm: nhyira nye nyia osie nwoma yi mu nkɔnhyɛnsɛm no.
8. Na emi John nye nyia ɔtsee na ohun ndzɛmba yi. Na metsee na muhunii no, mohwee ase dɛ morokotow ɔbɔfo a ɔkyerɛɛ me ndzɛmba yi n'anan ase.
9. Na ɔsee me dɛ, Mma nnyɛ dɛm: na meyɛ w'ewurakowaa nye wo nuanom nkɔnhyɛfo, nye hɔn a wosie nwoma yi mu nsɛm no dze: kotow sɔr Nyankopɔn.
10. Na ɔsee me dɛ, Mma nnsɔw nwoma yi mu nkɔnhyɛnsɛm no ano: na ber no edu.
11. Nyia ɔnntsen no, ɔnkɔ do araa nyɛ dza ɔnntsen: na nyia ɔyɛ fifi, ɔnda ho araa nyɛ fifi: na nyia ɔtsen no, ɔnkɔ do nyɛ dza ɔtsen: na nyia ɔyɛ krɔnkrɔn no, ɔnkɔ do nyɛ krɔnkrɔn.
12. Hwɛ, mereba ntsɛm: medze m'akatua dɛ medze rebɛma obiara dɛ mbrɛ no ndwuma tse.
13. , Emi nye Alfa nye Omega, ɔkandzifo nye ekyidzifo no
14. Nhyira nye hɔn a wɔhor hɔn ntar, ama woeenya nkwadua no ho kwan, na wɔaahɛn mbobow no mu akɔ kurow no mu.
15. Na n'ekyir na nkraman, nye esumantufo, nye ndwaman, nye ewudzifo, nye abosonsɔrfo, nye obiara a ɔpɛ na odzi ator no wɔ.
16. Emi, Jesus, na masoma mo bɔfoe dɛ ombedzi ndzɛmba yi ho dase nkyerɛ hom mma asɔr horow no. Emi na meyɛ David ndwow nye aba, adzekyee woraba a ɔhyerɛn no., #Isa 11.1
17. Na Sunsum nye ayefor no se, Bra. Na ma nyia ɔtse iyi no nse dɛ, Bra. Na ma nyia nsukɔm dze no no mbra: Obiara a ɔpɛ no, ɔmbra mbɛfa nkwa nsu no kwa.
18. Mobɔ obiara a ɔtse nwoma yi mu nkɔnhyɛnsɛm no kɔkɔ dɛ, Sɛ obiara dze bi ka ho a, Nyankopɔn dze mbusuhaw a wɔakyerɛw no nwoma yi mu no bi bɛka no ho:
19. na sɛ obiara yi nwoma yi mu nkɔnhyɛnsɛm no bi a, Nyankopɔn beyi ne kyɛfa efi nkwadua, nye kurow krɔnkrɔn a wɔakyerɛw no nwoma yi mu no mu.
20. Nyia odzi ndzɛmba yi ho dase no se, Ampaara: mereba ntsɛm. Amen. Ewuradze Jesus, bra!
21. Ewuradze Jesus adom no nye hom nyina ntsena. [Amen.]

