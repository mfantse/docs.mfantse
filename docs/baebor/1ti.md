# "1 Timoti"

## Tsir 1

1. Paul, Kraest Jesus somafo, dɛ mbrɛ hɛn Agyenkwa Nyame nye hɛn enyidado Kraest Jesus n'ahyɛdze tse;
2. dze kɛma Timoti, mo nokwar ba wɔ gyedzi mu; Adom, mbɔbɔrhu nye asomdwee mfi Egya Nyankopɔn nye Kraest Jesus hɛn Ewuradze hɔ nka wo.
3. Dɛ mbrɛ morokɔ Masidonia a meserɛɛ wo dɛ tsena Efeso na eetu binom fo, amma wɔaamma nkyerɛkyerɛ fofor bi,
1TI.1.4, na eso woeenntsie anansesɛm nye nananom edzin a wɔkan a wonnwie da a ɔdze nsɛmbisa ba kyɛn Nyankopɔn ne fihwɛ a ɔwɔ gyedzi mu no; dɛmara so na meyɛ no sesei.
5. Na ahyɛdze no no botae nye ɔdɔ a ofi akoma a no mu tsew mu nye tsibowa pa nye nokwar gyedzi mu no.
6. Ɔno na binom apaa efi ho akɔ nsɛnhun mu;
7. wɔpɛ dɛ wɔyɛ mbrakyerɛfo, naaso wɔnntse dza hɔnara wɔka no ase, na dza wɔhom do dzendzen ka ho asɛm no so wonnyim n'adzeban.
8. Na hɛn dze, yenyim dɛ mbra no, sɛ obi dzi do nokwar mu a, oye,
1TI.1.9, dɛ yenyim dɛ mbra wɔnnhyɛ nnto hɔ mma ɔtseneneenyi, na mbom wɔhyɛe maa mbratofo nye asoɔdzenfo, hɔn a wonnsuro Nyankopɔn, nye ndzebɔnyɛfo, hɔn a hɔn ho nntsew, nye hɔn a hɔn ho egu fi, hɔn a woku hɔn egyanom nye hɔn nanom, nye nyimpakumfo nyina,
1TI.1.10, ndwaman, hɔn a wɔnye mbarimba deda, edwotwafo, atorfo, ntamtofo, ɔnye biribiara a otsia nkyerɛkyerɛ pa no;
11. dɛ mbrɛ Osiarfo Nyankopɔn n'enyimnyam asɛmpa a wɔdze hyɛɛ me nsa no tse.
12. Na meda Kraest Jesus, hɛn Ewuradze a ɔhyɛɛ me dzen no dɛ oebu me nokwafo dze me ahyɛ ɔsom no mu no ase;
13. emi a nkyɛ nkan no meyɛ busuyɛnyi nye ɔhonankanyi nye ɔbofo, naaso minyaa ehumbɔbɔr; osiandɛ minnyim na meyɛe wɔ ekyingye mu;
14. na hɛn Ewuradze n'adom dɔɔ so mbordo maa me na ɔmaa me gyedzi nye dɔ a ɔwɔ Kraest Jesus mu no.
15. Ɔyɛ nokwasɛm a ɔsɛ dɛ wɔgye pen koraa, dɛ Kraest Jesus baa wiadze bɛgyee ndzebɔnyɛfo nkwa; hɔn mu otsitsir nye emi;
16. na eso iyi ntsi na minyaa ehumbɔbɔr ama ɔnam emi, otsitsir yi mu, Kraest Jesus eeyi ne penkyɛr nyina edzi, ma maayɛ mfatoho ama hɔn a ekyir no wɔbɛgye no edzi akɔ onnyiewiei nkwa mu no.
17. Na afei, mbersantsen Hen a ɔtse ase daa, enyiwa nnhu no, na no nkotsee nye Nyankopɔn no, ɔno na enyidzi nye enyimnyam nka no mbersantsen mfesantsen. Amen.
18. Me ba Timoti, dɛm kasakyerɛ yi na medze hyɛ wo nsa, dɛ mbrɛ nkɔnhyɛnsɛm a wɔkaa faa wo ho kan no tse no, ama aafa do ako ɔko pa,
1TI.1.19, eesuo gyedzi nye tsibowa pa a binom egyaa mu akyen egu esu wɔ gyedzi no ho no mu dzen;
20. hɔn mu bi nye Himeneus nye Alɛksanda a meyi hɔn ama Satan, ama woeesua dɛ onnyi dɛ wɔka ebususɛm wɔ Nyankopɔn ho.

## Tsir 2

1. Dɛm ntsi m'afotu nye dɛ, odzi kan, wɔnyɛ nkotoserɛ asɔr, wɔmbɔ mpaa, wɔnsɔr mbisa na wɔnda ase mma nyimpa nyina;
2. ahemfo nye hɔn a wodzi tum nyina: ama yaatsena ase dwudwoodwo, komm wɔ nyamesompa nye fɔntɔmmyɛ nyina mu.
3. Iyi na oye na ɔyɛ enyisɔ wɔ hɛn Agyenkwa Nyankopɔn enyim;
4. ɔno a ɔpɛ dɛ wɔgye nyimpa nyina nkwa, na wɔba nokwar no no ho nyimdzee mu.
5. Na Nyankopɔn kortsee na ɔwɔ hɔ, na Nyankopɔn nye nyimpa ntamugyinafo so kortsee, Kraest Jesus a ɔnoara so yɛ nyimpa no a.
6. Ɔno a ɔdze noho maa dɛ apondze maa nyimpa nyina; dɛ ɔnyɛ dase wɔ ber a ɔsɛ mu;
7. no ho na wɔahyɛ me ɔsɛnkafo nye ɔsomafo, (meka no nokwar, minndzi ator), amanaman kyerɛkyerɛfo wɔ gyedzi nye nokwar mu.
8. Dɛm ntsi mepɛ dɛ mbarimba yɛ asɔr wɔ mbea nyina, wɔma nsa krɔnkrɔn a ebufuw anaa anyanyan nnyi mu do.
9. Dɛmara so na mbaa nhyɛ ntar a ɔkyerɛ dɛ wɔfɛr adze na hɔn enyi ka famu, mma wɔmmfa afadze hyerɛpɛɛ, tsir ne nyɛɛ ahorow, anaa sika, anaa ahondze pa anaa aboɔdzen ntar nnsiesie hɔn ho;
10. na mbom, dɛ mbrɛ ɔsɛ mbaa a woyi nyamesom kyerɛ no, wɔmfa ndwuma pa nyɛ hɔn ahosiesie.
11. Wɔmma ɔbaa nyɛ komm nsua wɔ ahobrɛadze nyina mu.
12. Na ɔbaa dze, memma no kwan dɛ ɔnkyerɛkyerɛ, anaa ondzi ɔbanyin do tum, na mbom ɔnyɛ komm.
13. Na wodzii kan bɔɔ Adam ansaana wɔrobɔ Eve;, #Gye 2.7; Gye 2.21
14. na nnyɛ Adam na wɔdaadaa no, na ɔbaa no na wɔdaadaa no a ɔkɔtɔɔ mbrato mu;
15. naaso sɛ ɔdze enyidahɔ tsena gyedzi nye dɔ nye ahotsew mu a, wɔbɛgye no nkwa n'abawoo mu.

## Tsir 3

1. Ɔyɛ nokwasɛm dɛ, Sɛ obi pɛ ɔhwɛfo edwuma a, ɔapɛ edwuma pa.
2. Dɛm ntsi, ɔsɛ ɔhwɛfo dɛ no ho nnyi asɛm, ɔyɛ ɔyer baako kun, n'enyi da hɔ, n'adwen mu tsew, ɔyɛ wense wense, ɔpɛ ahɔhoyɛ, otum kyerɛkyerɛ;
3. ɔnnyɛ nsahweam, ɔnnyɛ pupopupo; na mbom ɔdwe, ɔmmpɛ ham, ɔnnyɛ sikanyibernyi;
4. ɔhwɛ nankasa ne fie do yie, ma ne mba hyɛ n'ase wɔ fɔntɔmmyɛ nyina mu;
5. na sɛ obi nnhu nankasa ne fi do hwɛ a, ɔyɛ dɛn tum hwɛ Nyankopɔn n'asɔr do?
6. Mma ɔnnyɛ obi a ɔbaa asɔr no mu nkyɛree, amma ɔaannhoran annkɔtɔ abɔnsam n'afɔbu mu.
7. Afei so ɔsɛ dɛ hɔn a wɔwɔ ekyir so bɔ no dzin pa; amma ɔaannhwe enyimguase nye abɔnsam efir mu.
8. Dɛmara na asɔr mu asomfo no so ɔsɛ dɛ hɔn enyim yɛ fɔntɔmm, wɔnnyɛ tɛkyerɛmanta, wɔnnyɛ nsahweam, wɔnnyɛ edzifodzepɛfo;
9. wɔkora gyedzi esumasɛm no wɔ tsibowa a no ho tsew mu.
10. Na yinom so wondzi kan nsɔ hɔn nhwɛ ana, sɛ hɔn ho nnyi asɛm bi a, wɔasom dɛ asɔr mu asomfo.
11. Mbaa so hɔn enyim nyɛ fɔntɔmm dɛmara, mma wɔnnyɛ anokumdzifo, mbom nkorɔfo a hɔn enyi da hɔ, na wodzi nokwar wɔ adze nyina mu.
12. Asɔr mu asomfo no mu biara nyɛ nyimpa a ne yer kor a wɔhwɛ hɔn mba nye hɔnankasa hɔn fie do yie.
13. Na hɔn a wɔasom yie dɛ asɔr mu asomfo no, wonya gyinabew pa, nye ndamyɛ kɛse wɔ gyedzi a ɔwɔ Kraest Jesus mu no mu.
14. M'enyi da kwan dɛ ɔnnkɛkyɛr na maba wo nkyɛn, naaso merekyerɛw iyi abrɛ wo;
15. ama sɛ bi a mebɛkyɛr a, eehu mbrɛ ɔsɛ dɛ ebɔ wo bra wɔ Nyankopɔn fie a ɔyɛ Nyankopɔn tseasefo n'asɔr mu a ɔyɛ nokwar no ne fadum nye ne ngyinado no.
16. Na ekyingye nnyi ho dɛ nyamesom esumasɛm no so ampaara; Nyankopɔn daa no ho edzi wɔ honam mu, wobuu no bem wɔ sunsum mu, abɔfo hun no, wɔbɔɔ no dawur wɔ amanaman mu, wɔgyee no dzii wɔ wiadze, wɔfaa no kɔr sor wɔ enyimnyam mu.

## Tsir 4

1. Na Sunsum no ka pefee dɛ, mber a odzi ekyir no mu, binom betsin ndaadaa sunsum nye mbɔnsam nkyerɛkyerɛ do atwe hɔnho efi gyedzi no ho;
2. osian nyimpa atorfo hɔn ndabraba ntsi; hɔn a hɔn tsibowa ewu tse dɛ gyama wɔdze dadze hyew asaa.
3. Wɔkyerɛ dɛ ɔyɛ bɔn dɛ nyimpa bɔwar, na obedzi edziban a Nyankopɔn bɔɔ dɛ hɔn a wɔgye dzi na wonyim nokwar no mfa ndaase ngye ndzi no.
4. Osiandɛ Nyankopɔn abɔdze nyina ye, na sɛ yɛdze ndaase gye a, nna onnyi dɛ yekyir biribiara;
5. osiandɛ wɔdze Nyankopɔn n'asɛm nye mpaabɔ atsew ho.
6. Sɛ ekaakaa enuanom no yinom a, ebɛyɛ Jesus Kraest no somfo pa a wɔanyɛn no gyedzi no nye nkyerɛkyerɛ pa a odzi ekyir no mu.
7. Na mberwa anansesɛm gyangyan a ɔmmfa nyamesom pa ho no dze, pow. Na bɔ nyamesom ho mbɔdzen;
8. osiandɛ honam mu mbɔdzen ho mfaso suar; na nyamesom ho wɔ mfaso ma adze nyina, na ɔwɔ nkwa a ɔwɔ hɔ sesei nye dza ɔreba no ho anohoba.
9. Iyi nye nokwasɛm no, na ɔsɛ dɛ wɔgye to mu koraa.
10. Na iyi ho na yɛbɔ mbɔdzen na yɛper, osiandɛ yɛdze hɛn enyidado ato Nyankopɔn tseasefo a ɔyɛ nyimpa nyina hɔn Agyenkwa, nkanka hɔn a wɔyɛ agyedzifo no do.
11. Iyinom na tu ho fo enyiber do na kyerɛkyerɛ.
12. Mma obi mmbu w'aberantsɛyɛ tootooba; na mbom yɛ esusudo ma agyedzifo, wɔ kasa mu, abrabɔ mu, ɔdɔ mu, gyedzi mu nye ahotsew mu.
13. Ma w'enyi nku akenkan, afotu na nkyerɛkyerɛ mu ara nkodu dɛ mebɛba.
14. Mma w'enyi mmpa akyɛdze a wɔnam nkɔnhyɛ nye mpanyimfo nsa a wɔdze guu wo do maa wo no do.
15. Bɔ yinom ho mbɔdzen; fa woho ma hɔn koraa; ama wo mpontu aada edzi wɔ adze nyina mu.
16. Hwɛ wankasa wo ho yie nye nkyerɛkyerɛ no so; suo mu dzen; na eyɛ dɛm a, ebɛgye woho nye hɔn a wotsie wo no nkwa.

## Tsir 5

1. Mma nntwuw ɔpanyin enyim, na mbom tu no fo dɛ egya; na mberantsɛ no dɛ enuanom;
2. mbaampanyin no dɛ nanom; nkataasia no dɛ nkyerɛbaa, wɔ ahotsew nyina mu.
3. Ekunafo a wɔyɛ ekunafo ara ampa no, dzi hɔn nyi.
4. Na sɛ okunafo bi wɔ mba anaa mbanana a, wɔmma wonsua dɛ wodzi kan kyerɛ nyamesompa wɔ hɔn efiefi do, na wontua hɔn awofo kaw; na iyi na ɔsɔ enyi wɔ Nyankopɔn enyim.
5. Na nyia ɔyɛ okunafo ampa, na aka no nko no, ɔdze n'enyidado to Nyankopɔn do, na osuo nkotoserɛ asɔr nye mpaabɔ mu adzekyee nye adzesaa.
6. Na nyia ɔdze noho ma wiadze enyigye no, ɔyɛ tseaseewu.
7. Na nsɛm yi na kyerɛkyerɛ hɔn, amma woeennya hɔn ho asɛm bi annka.
8. Na sɛ obi annhwɛ nankasa nedze, nkanka ne fiefo a, ɔapa gyedzi no, ɔyɛ nyimpa bɔn kyɛn nyia ɔnngye nndzi mpo.
9. Mma wɔmmfa obi a onnyae nndzii mfe eduosia mmfora ekunafo nnkan. Ɔwɔ dɛ ɔyɛ obi a ɔawar kun kor,
1TI.5.10, na wɔbɔ no dzin pa wɔ ndwuma ho dɛ: ɔatsetse mbofra, ɔayɛ ahɔhoyɛ, ɔahohor ahotseweefo no anan ho, ɔaboa hɔn a wɔakɔ ahohia mu, na ɔdze no ho ama ndwuma pa nyina.
11. Na ekunafo a wonnyinii dze, mma nngye hɔn; osiandɛ sɛ Kraest ho fon hɔn a, wɔbɛpɛ dɛ wɔbɔwar;
12. na wonya afɔbu dɛ wɔapow gyedzi a odzi kan no.
13. Na no mu ara so na wosua enyihaw, kyimakyima efiefi; na nnyɛ enyihaw nko, na wɔyɛ anobɛrbɛr nye agyegyensɛm mu so, keka nsɛm a ɔnnsɛ hɔn dɛ wɔka.
14. Dɛm ntsi mepɛ dɛ hɔn a wonnyinii no, wɔwar, wo mba, hwɛ fie, na wɔaamma ɔtamfo biara kwan mma ɔaannyaw hɔn;
15. osiandɛ binom adan ekedzi abɔnsam ekyir dada.
16. Na sɛ ɔbaa gyedzinyi  bi wɔ ekunafo a, wɔmma ɔmboa hɔn; na mma wɔnnyɛ adzesoa mma asɔr; ama asɔr no aaboa hɔn a wɔyɛ ekunafo ara ampa no.
17. Mpanyimfo a wodzi panyin yie no, wombu hɔn dɛ wɔsɛ enyidzi mbɔho, nkanka hɔn a wɔyɛ edwuma wɔ asɛm no nye nkyerɛkyerɛ mu no.
18. Na kyerɛw no ka dɛ, Mma nnkyekyer nantwi a ɔporow eburow no n'ano, na eso dɛ, Ɔfata dɛ odwumayɛnyi nya n'akatua.
19. Mma nntsie ɔpanyin ho ntoatoa, gyedɛ adasefo beenu anaa baasa anomu.
20. Hɔn a wɔyɛ bɔn no ka hɔn enyim, ama nkaa no so eesuro.
21. Mehyɛ wo wɔ Nyankopɔn nye Ewuradze Kraest Jesus nye abɔfo a wɔasan mu eyi hɔn no enyim dɛ, hwɛ yinom yie, na mma nnyɛ tsirmsum, eso mma nnyɛ biribiara nyiyimu do.
22. Mma mmfa wo nsa nngu obiara do awerɛfir mu, na eso mmfa woho mmfora binom hɔn bɔn; sie woho krɔnn.
23. Mma nnda ho nnom nsu nko, na wo yafun nye wo mberɛw a etɔ yɛ ntsi, nom wenyin kakra.
24. Nyimpa binom hɔn bɔn da edzi dzi hɔn enyim dze hɔn rokɔ atsɛmbu mu, na binom dze dzi hɔn ekyir.
25. Dɛmara na ndwuma pa so da edzi; na dza ɔsor mbrɛ ɔtse no mpo nntum nnhuntsa.

## Tsir 6

1. Wɔmma dodow a wɔwɔ kɔndua ase dɛ nkowaa mbu hɔn wuranom dɛ wɔsɛ enyidzi nyina, na Nyankopɔn dzin nye nkyerɛkyerɛ no wɔaannkasa ho bɔn.
2. Na hɔn a wɔwɔ wuranom gyedzifo, mma wommbu hɔn enyimtsia dɛ wɔyɛ enuanom ntsi; na mbom wɔnsom hɔn yie, osiandɛ hɔn a woenya adɔyɛ no bi no, wɔyɛ agyedzifo nye adɔfo. Iyinom na kyerɛkyerɛ na tu ho fo.
3. Sɛ obi ma nkyerɛkyerɛ fofor bi, na ɔammpen hɛn Ewuradze Jesus Kraest nsɛm a oye no nye nkyerɛkyerɛ no a ɔdze kɔ nyamesompa mu no a,
1TI.6.4, ɔahoran, onnyim hwee, na mbom ɔyar ekyingye nye nokotwa a dza ofi mu ba nye nyitan, mpaapaamu, ndzebɔ, adwembɔn,
1TI.6.5, ɔham a ɔsɛ nyimpa a wɔaprɔw adwen mu, na nokwar no abɔ hɔn, wosusu dɛ nyamesompa yɛ adzepɛ kwan.
6. Na nyamesompa a abodwee ka ho yɛ adzenya kɛse;
7. na yɛammfa hwee ammba wiadze, eso yerunntum mmfa hwee mmfi mu nnkɔ;
8. na sɛ yɛwɔ edziban nye akataho a, hom mma ɔnoara ndɔɔ hɛn so.
9. Na mbom hɔn a wɔrepɛ ayɛ ahonyafo no, wɔhwe nsɔhwɛ nye efir nye nkwasea akɔndɔ pii a ɔyɛ mbusu a ɔtwe hɔn kogu ɔsɛɛ nye ɔhera mu.
10. Na sikapɛ mbordo nye bɔn horow nyina no ndwow a binom edzi ekyir atɔ gon efi gyedzi no ho, na wɔdze yaw pii awowɔ hɔnho.
11. Na ɔwo, Nyankopɔn ne nyimpa dze, guan fi yinom ho; na dzi tsenenee, nyamesompa, gyedzi, ɔdɔ, abotar, nye ɔdwe ekyir.
12. Ko gyedzi no ko pa, suo onnyiewiei nkwa a wɔbɔɔ dzin frɛɛ wo a idzii ho dase pa no wɔ adasefo pii enyim no mu.
13. Mutu wo fo wɔ Nyankopɔn a ɔma ndzɛmba nyina nkwa, nye Kraest Jesus a odzii dase pa no wɔ Pontius Pilate enyim no enyim,
1TI.6.14, dɛ dzi ahyɛdze no do, mma dzɛm anaa fɛr bi mmba wo ho ma onkesi dɛ hɛn Ewuradze Jesus Kraest beyi noho akyerɛ:
15. dza ɔbɛkyerɛ wo nankasa n'aber mu, ɔno a ɔyɛ Otumfo siarfo kortsee, ahemfo Hen, nye ewuranom Ewuradze;
16. onyia a no nko wɔ bɛkyebo nkwa, na ɔtse kan a wɔbɛn ho a ɔnnyɛ yie mu; nyia nyimpa biara nnhun no da, na wonnkotum so ehu no da; ɔno na enyidzi nye daa tum a ɔmmbɔ adze da nyɛ nedze afebɔɔ. Amen.
17. Kasa kyerɛ hɔn a wɔyɛ ahonyafo wɔ sesei wiadze yi mu dɛ, mma wommbu hɔn ho sorsor, eso mma wɔmmfa hɔn enyi nnto ahonyadze a onnsi pi no do, na mbom wɔmfa nto Nyankopɔn a ɔma hɛn adze nyina pii dɛ yendzi no do;
18. dɛ wɔnyɛ yie, dɛ wɔnyɛ ahonyafo wɔ ndwuma pa mu, dɛ wɔnkyɛ adze ɔhardo, na wonyi mma ɔpɛdo:
19. na wɔmfa nhyehyɛ fapem pa nto hɔ mma hɔnho nsie ndaamba, ama woeesuo nkwa a ɔyɛ nokwar nkwa no mu.
20. O Timoti, kora dza wɔdze ahyɛ wo nsa no, dan woho fi ebususɛm gyangyan, nye nokotwa a wɔfom frɛ no nyimdzee no ho.
21. Ɔno na binom dween dɛ hɔn nsa aka ma wɔayew efi gyedzi kwan no ho no. Adom nka hom.

