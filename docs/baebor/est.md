# Ester

## Tsir 1

1. Afei ɔbaa dɛ Ahasuerus ber do, Ahasuerus a odzii hen fitsi India araa dze kodu Etiopia, wɔ amansin ɔha eduonu esuon do no:
2. dɛ nda no mu no a ɔhen Ahasuerus tse n'ahendzi ahengua a ɔwɔ Susa ahemfie no do no,
EST.1.3, wɔ n'ahendzi mu afe a otsia ebiasa mu no, ɔtoo pon maa n'asafohemfo nyinara na no nkowaa; Persia na Media etumfo, ekunyin na amansin no mu asafohemfo no, wɔ n'enyim:
4. Aber no na oyii n'enyimnyam ahendzi mu adzedodow na n'abɔso tumdzi mu enyidzi kyerɛe wɔ nda pii, mekyerɛ ndafua ɔha eduowɔtwe.
5. Na aber a nda yi soe no, nna ɔhen no too pon dze maa nkorɔfo a wohun hɔn wɔ Susa ahemfie no nyinara, akɛse na nkakraba nyina. Aponto no kɔr do nda esuon, wɔ ɔhen n'ahemfie ture no mu abangua no do.
6. Hɔ na asaaba ntwamu atam efufuw, na bibir sensɛnee a wɔdze ndwera fɛɛfɛw a ɔberdum ahoma esusuo mu akyekyer dwetɛ nkaba mu, ɔbo fufuw edum ho: sika na dwetɛ adamu egua nsisii na hoabo, abo amemen, na efufuw, na bufua, na etuntum abonsɛwee do.
7. Na wɔhyehyɛɛ hɔn nsa wɔ sika ndzɛmba no nkɔɔpow mu, na nkɔɔpow asorɔtow pii, nna ɔhen ne nsa no dɔɔ so dɛ mbrɛ ɔhen no n'ayamuyie tse.
8. Na nsanom no wɔyɛɛ no dɛ mbrɛ ɔhen no ahyehyɛ pɛpɛɛpɛr; wɔannhyɛ obiara: na dɛm na ɔhen no ahyɛ ne fie mpanyimfo no nyinara dɛ wɔnyɛ; wɔmma nyimpa biara dɛ mbrɛ obotum.
9. Ɔhembaa Vasti so too pon dze maa mbaa wɔ ahemfie a ɔyɛ ɔhen Ahasuerus dze no mu.
10. Da a otsia esuon no a ɔhen no n'akoma nyaa nsa ho enyigye no, ɔhyɛɛ Mehuman, Bizita, Harbona, Bigita, Abagta, Zetar, na Karkas, epiafo beesuon yi a wɔsom wɔ ɔhen Ahasuerus enyim no,
EST.1.11, dɛ wɔnkɛfa ɔhembaa Vasti mbra ɔhen no enyim wɔ ber a ɔhyɛ ahendzi ho ahenkyɛw no, ma ɔmfa n'ahoɔfɛw mbɛkyerɛ aman na asafohemfo no, osiandɛ no ho yɛ fɛw.
12. Na ɔhembaa Vasti poow dɛ ɔbɛba dɛ mbrɛ ɔhen no nam epiafo no do hyɛɛ no no: dɛm ntsi ɔhen no no bo fuuw dodoodow, na n'ebufuw dzɛwee wɔ no mu.
13. Nna ɔhen no bisaa mbarimba mbrahyɛfo a wɔwɔ nyimdzee wɔ mbra na atsɛmbu ho no faa iyi ho, (osiandɛ nna ɔhen no susu n'asɛm a ɔfa mbra ho kyerɛ hɔn a wonyim mbra na atsɛmbusɛm nyinara no.
14. Hɔn a nna wɔbɛn no wɔ hɔ nye Karsena, Seetar, Ad-matha, Tarsis, Meres, Marsena, na Memukan, Persia na Media mbapɔmba beesuon no a wɔbɛn ɔhen no na wokitsa dzibew wɔ ahendzi no mu no).
15. Na ɔhen no bisaa dɛ, Ebɛnadze na yendua mbra do mfa nyɛ ɔhembaa Vasti, osiandɛ oenndzi emi ɔhen Ahasuerus m'asɛm a medze somaa epiafo no kɛmaa no no do?
16. Na Memukan buae wɔ ɔhen na mbapɔmba no enyim, dɛ, Nnyɛ ɔhen nko na ɔhembaa Vasti ayɛ no bɔn, na mbom ɔafom mbapɔmba nyinara, na aman nyinara a wɔwɔ ɔhen Ahasuerus n'amansin nyinara mu no so.
17. Osiandɛ ɔhembaa yi ne ndzeyɛe yi bodu mbasiafo nyinara nkyɛn, na wobobu hɔn kunnom enyimtsia osiandɛ wɔbɛka dɛ, Ɔhen Ahasuerus mpo hyɛɛ dɛ wɔmfa ɔhembaa Vasti mbra n'enyim, naaso ɔammba.
18. Na ndɛ da yi Persia na Media mbasiafo a wɔwɔ dzibew a wɔatse ɔhembaa no ne ndzeyɛɛ no nka no bɛsese ɔhen ne mbapɔmba nyinara dɛmara. Nna enyimtsiabu na ebufuhyew dodow bɔsoɛr.
19. Sɛ ɔhen bɛpɛ a, ɔno ɔmma ahendzi mu mbrasɛm mfi no hɔ mpue, na wɔmma wɔnkyerɛw no wɔ Persiafo na Mediafo mbra no mu, amma wɔaanndan no, dɛ mma Vasti mmba ɔhen Ahasuerus n'enyim bio: na wɔmma ɔhen mfa n'ahembaa gyinabew no mma obi so a oye sen no.
20. Na sɛ ɔhen ne mbra a ɔbɛhyɛ no tahye n'ahendzi kɛse yi nyinara mu a, yernom nyinara bɛma hɔn kunnom enyidzi, akɛse na nkakraba nyina.
21. Na asɛm no yɛɛ ɔhen no na ne mbapɔmba no enyisɔ; na ɔhen no yɛɛ dɛ mbrɛ Memukan n'asɛm no tse:
22. osiandɛ ɔsomae ma wɔdze nwoma kɔr ɔhen n'amansin nyinara mu, wɔdze kɔr ɔmansin biara mu dɛ mbrɛ ne kyerɛwee tse, na wɔdze kɔr ɔman biara mu dɛ mbrɛ hɔn kasaa tse, dɛ ɔbarimba biara ndzi nankasa ne fi do panyin.

## Tsir 2

1. Nsɛm yi ekyir no, aber a ɔhen Ahasuerus n'ebufuhyew ano dwee no, ɔkaa Vasti na dza ɔyɛe no, na mbra a wɔhyɛɛ tsiaa no no.
2. Nna ɔhen no nkowaa a wɔsom no no see dɛ, Wɔmma wɔnhwehwɛ mbaabun a hɔn ho yɛ fɛw mma ɔhen:
3. na wɔmma ɔhen nhyehyɛ ahwɛdofo wɔ ahendzi mu amansin nyinara mu ma wonhyiahyia mbaabun nkakraba a hɔn ho yɛ fɛw nyinara ma wɔmbra Susa ahemfie, mbaa fi no mu, mfa nhyɛ ɔhen ne pianyi Hegai a ɔhwɛ mbasiafo do no ne nsa: na wɔmma wɔmfa hɔn ahosiesie ndzɛmba mma hɔn:
4. na wɔmma ababaawa a ɔhen bɛpɛ no nyɛ ɔhembaa ndzi Vasti n'ananmu. Na ɔhen no enyisɔ sɔɔ asɛm no; na ɔyɛɛ no dɛm.
5. Afei Judanyi bi wɔ Susa ahemfie a ne dzin dze Modekai, Benjaminnyi bi a ofi Jair, Simei, na Kish ebusua mu,
EST.2.6, wɔfaa no fi Jerusalɛm kaa ndɔmmumfo a wɔfaa hɔn kaa Judahen Jekonia a Babilɔnhen Nebukadenezar faa hɔn kɔree no ho.
7. Na ɔtsetsee no wɔfa ne babaa Hadasa, ɔno nye Ester: osiandɛ onnyi egya na ena so, na ababaawa no no bɔbea yɛ fɛw na n'enyim wɔ nyam; na aber a n'egya na ne na wowui no, nna Modekai faa no yɛɛ nankasa ne babaa.
8. Na ɔbaa dɛ, aber a wɔtsee ɔhen no ne mbrasɛm na n'ahyɛdze no, na wohyiahyiaa mbabaawa pii baa Susa ahemfie, bɛhyɛɛ Hegai nsa no, wɔfaa Ester so baa ɔhen no ne fie, dze no bɛhyɛɛ Hegai, mbaa weɔmfo no nsa.
9. Na ababaawa no sɔɔ n'enyi, na onyaa no hɔ ayamuyie; na ɔdze n'ahosiesie ndzɛmba, nye akyɛpɛn maa no ntsɛmara, na ɔdze mbabaawa beesuon a wɔfata dɛ wɔdze ma no, fi ɔhen ne fie maa no: na oyii ɔno na ne mbabaawa no kɔr mbaa fi no mu beebi mbrɛ oye dodow.
10. Nna Ester nnkyerɛɛ ne man na n'ebusuafo so: osiandɛ Modekai abra no dɛ mma ɔnnkyerɛ.
11. Na da biara Modekai kɛpasapasar mbaa fi no n'abangua no enyim, ama oeehu mbrɛ Ester n'apɔw mu tse, na dza wɔdze no bɛyɛ.
12. Afei odur ababaawa biara do dɛ ɔkɔ ɔhen Ahasuerus nkyɛn, dɛ mbrɛ mbaa mbra no tse no, abosoom duebien ekyir no na hɔn ahosiesie nda no soe, na wɔdze krɔbɔw dzi abosoom esia, na wɔdze nduhuam na ɔnye mbaa ahosiesie ndzɛmba so dzi abosoom esia so.
13. Na ababaawa no dze no dɛm ba ɔhen nkyɛn, biribiara a ɔhwehwɛ no wɔdze ma no ma ɔdze fi mbaa fi no mu kɔ ɔhen no fie.
14. Ewimbir no na ɔkɔ, na anapa no ɔsan kɔ mbaa fi no a otsia ebien no mu, wɔ ɔhen ne pianyi Saasgaz a ɔhwɛ nwewefo do no nsamu: na ɔnnkɔ ɔhen no nkyɛn bio; gyedɛ ɔhen no pɛ n'asɛm na wɔbɔ ne dzin frɛ no.
15. Afei aber a odur Ester, Modekai n'egya no nua Abihail ne babaa a ɔafa no ayɛ ne babaa no do dɛ ɔbɔkɔ ɔhen no nkyɛn no, oemmbisa hwee gyedɛ dza ɔhen pianyi Hegai, mbaa weɔmfo no hyɛe no. Na Ester nyaa enyimpa wɔ hɔn a wohun no nyinara enyi do.
16. Nna wɔfaa Ester kɔr ɔhen Ahasuerus nkyɛn wɔ n'ahemfie wɔ bosoom a otsia du no a ɔno nye bosoom Tebeth  no mu, wɔ n'ahendzi mu afe a otsia esuon no mu.
17. Na ɔhen no dɔɔ Ester seen mbaa no nyinara, na onyaa adom na enyimpa wɔ n'enyim seen mbaabun no nyinara; ma ɔdze ahendzi no abɔtsir no bɔɔ ne tsir, na ɔyɛɛ no ɔhembaa dzii Vasti n'ananmu.
18. Nna ɔhen no too pon kɛsenara maa ne mbapɔmba na no nkowaa nyinara, wɔ Ester ntsi; na ɔmaa amansin no ahomgye, na ɔkyekyɛɛ adze, dɛ mbrɛ ɔno ɔhen n'ayamuyie tse.
19. Na aber a wohyiahyiaa mbaabun no a otsia ebien no, nna Modekai tse ɔhen no kuropon no mu.
20. Nna Ester nnyae nnkyerɛɛ n'ebusuafo na ne man so: dɛ mbrɛ Modekai abra no no: osiandɛ Ester dzii Modekai ne mbrasɛm do, dɛ aber a ɔrenyɛn no no.
21. Nda no mu no, mber a Modekai tse ɔhen no kuropon no mu no, ɔhen n'epiafo no mu beenu, Bigtan na Teres a wofi hɔn a wɔhwɛ abowano no mu no, hɔn bo fuwii, na wɔhwehwɛɛ dɛ wobeyi ɔhen Ahasuerus efi hɔ.
22. Na Modekai tsee asɛm no, na ɔno na ɔkɛkaa kyerɛɛ ɔhembaa Ester; na Ester dze Modekai ne dzin dze kɛkaa kyerɛɛ ɔhen no.
23. Na aber a wɔhwehwɛɛ asɛm no mu, na wohun dɛ ɔtse dɛm no, wɔsɛɛn hɔn beenu nyinara wɔ dua do na wɔkyerɛɛw no wɔ Mbermunsɛm nwoma no mu wɔ ɔhen no enyim.

## Tsir 3

1. Iyinom ekyir no, ɔhen Ahasuerus yɛɛ Agagnyi Haman, Hamedata ba no otsitsir, na ɔmaa no do, na ɔkrɔɔn n'egua seen mbapɔmba a wɔka no ho nyinara.
2. Nna ɔhen no nkowaa a wɔtse ɔhen no kuropon no mu nyinara wɔbɔ hɔn mu adze, na wɔyɛ Haman enyidzi: osiandɛ dɛm na ɔhen no ahyɛ wɔ no ho. Na Modekai dze, ɔammbɔ no mu adze na ɔannyɛ no enyidzi so.
3. Nna ɔhen no nkowaa a wɔtse ɔhen no kuropon no mu no, see Modekai dɛ, Ɔyɛ dɛn ntsi na ɔwo eto ɔhen ne mbrasɛm yi?
4. Afei ɔbaa dɛ, aber a wɔkaa kyerɛɛ no daa daa na onntsie hɔn no, wɔkɛkaa kyerɛɛ Haman, dɛ wɔrohwɛ kyerɛ Modekai botum egyina n'asɛm do anaa: osiandɛ nna ɔaka akyerɛ hɔn dɛ ɔyɛ Jewnyi.
5. Na aber a Haman hun dɛ Modekai mmbɔ no mu adze, na eso ɔnnyɛ no enyidzi no, ebufuw hyɛɛ no ma.
6. Na obuu no adze kakrabaa dɛ ɔbɛsɛɛ Modekai nko, osiandɛ ɔakyerɛ no Modekai ne man: dɛm ntsi Haman hwehwɛɛ dɛ ɔsɛɛ Judafo nyinara a wɔwɔ Ahasuerus n'ahenman nyinara mu, mekyerɛ Modekai ne nkorɔfo no.
7. Na bosoom a odzi kan a ɔno nye bosoom Nisan  wɔ ɔhen Ahasuerus n'afe a otsia duebien no mu no, wɔtwee Pur, ɔnye dɛ, tonto, wɔ Haman enyim dabiara, dze hwehwɛ da na bosoom pɔtsee no, na bosoom a otsia duebien no a ɔno nye bosoom Adar  no ne da a ɔtɔ do duebiasa do na tonto no sii.
8. Na Haman see ɔhen Ahasuerus dɛ, Ɔman bi wɔ hɔ a wɔabɔ apetse na wɔatsew hɔnho efi aman mu wɔ w'ahendzi n'amansin nyinara mu; na hɔn mbra yɛ soronko wɔ ɔman biara dze mu; nkyii so wonndzi ɔhen ne mbra do; dɛm ntsi onnye mma ɔhen dɛ ɔbɛma hɔn kwan.
9. Sɛ ɔhen bɛpɛ a, ɔmma wɔnkyerɛw ma wɔnsɛɛ hɔn: na mibeker dwetɛ  talent   mpemdu ahyɛ hɔn a wɔhwɛ ɔhen n'edwuma do no nsa, dɛ wɔmfa mbogu ɔhen n'adzekoradze no mu.
10. Na ɔhen no yii ne mpɛtsea wɔ ne nsa, na ɔdze maa Agagnyi Haman, Hamedata ba no, Jewfo tamfo no.
11. Na ɔhen no see Haman dɛ, Dwetɛ no wɔdze ama wo, ɔman no so, dɛ yɛ hɔn dɛ mbrɛ oye wɔ w'enyi do no ara.
12. Nna wɔfrɛfrɛɛ ɔhen n'akyerɛwfo no wɔ bosoom a odzi kan no mu, wɔ ne da a otsia duebiasa no mu, na wɔkyerɛɛw no dɛ mbrɛ Haman hyɛe no nyinara dze kɛmaa ɔhen n'amansin do ahwɛfo, na ambradofo a wɔhwɛ ɔmansin biara do, na ɔman biara mu mbapɔmba; ɔmansin biara dɛ mbrɛ ne kyerɛw tse, na ɔman biara, dɛ mbrɛ hɔn kasaa tse; ɔhen Ahasuerus dzin mu na wɔdze kyerɛwee, na wɔdze ɔhen no ne mpɛtsea sɔɔw ano.
13. Na wɔdze nwoma no somasomae ma embirikatufo dze kɔr ɔhen n'amansin nyinara mu dɛ, wɔnsɛɛ, wonkuku, na wɔntɔr Jewfo nyinara, mberantsɛ na nkɔdaa nyina, mbofra nkakraba na mbaa so da kor mu, mekyerɛ bosoom a otsia duebien no a ɔno nye bosoom Adar no, ne da a otsia duebiasa no, na wɔmfom hɔn agyapadze mfa.
14. Kyerɛw no no nsusudo a wɔdze kɛhyɛɛ mbra no wɔ ɔmansin biara mu no, wɔdaa no edzi maa ɔman nyinara, dɛ wonsiesie hɔnho nsie da no.
15. Embirikatufo no nam ɔhen ne mbrasɛm do fiir edzi ntsɛmara na wɔhyɛɛ mbra no wɔ Susa ahemfie; na ɔhen no na Haman tsenaa ase dɛ wɔrobɔnom nsa; nna Susa kurow no mu dze ayɛ basabasa.

## Tsir 4

1. Afei aber a Modekai hun dza aba nyinara no, nna ɔtsetseew ne ntar mu, na ɔdze eyitam nye nso kataa noho, na ofiir edzi kɔr kurow no ne finimfin, na ɔdze nkekamu dzendzen a ɔyɛ wen sui:
2. na ɔkɔr ɔhen no no kuropon no enyim mpo: osiandɛ obiara nnyi ho kwan dɛ ofura eyitam dze hɛn ɔhen no no kuropon mu.
3. Na ɔmansin biara mu beebiara mbrɛ ɔhen ne mbrasɛm no durii no, nkɔmbɔdzi kɛse baa hɔ wɔ Jewfo no mu, na mbuadadzi, na osu, na osukwadwom, na dodowara dedaa eyitam na nso mu.
4. Na Ester ne mbabaawa na ne mpiafo no bae bɛkaa kyerɛɛ no; na ɔhembaa no no werɛ hoow mbordo: na ɔsomaa dɛ wɔmfa atar nkɛhyɛ Modekai, na wonyi eyitam wɔ no ho: naaso ɔanngye.
5. Nna Ester kɛfrɛɛ Hatihak, ɔhen n'epiafo no mu baako a woeyi no dɛ ɔnhwɛ no no, na ɔsomaa no dɛ ɔnkɔ Modekai nkyɛn.
6. Nna Hatihak fiir edzi kɔr Modekai nkyɛn wɔ kurow no ne bea tɛtɛr no a ɔwɔ ɔhen no kuropon enyim no do.
7. Na Modekai kaa dza aba no do nyinara kyerɛɛ no, na sika dodow a Haman abɔ anohoba dɛ osian Jewfo ntsi obeker egu ɔhen n'akoradze mu, ma wɔaasɛɛ hɔn no.
8. Eso ɔdze mbra no a wɔhyɛɛ no wɔ Susa dɛ wɔnsɛɛ hɔn no ne kyerɛw saso maa no, dɛ ɔmfa nkyerɛ Ester na ɔnka nkyerɛ no; na ɔnhyɛ no dɛ ɔnkɔ ɔhen nkyɛn, nkɔtotɔ nserɛ no na ombisa adze wɔ n'enyim mma ne man.
9. Na Hatihak bae bɛkaa Modekai ne nsɛm no kyerɛɛ Ester.
10. Nna Ester kasaa kyerɛɛ Hatihak, na ɔmaa no nkra wɔ Modekai nkyɛn, dɛ;
11. Ɔhen no nkowaa nyinara, na ɔhen n'amansin mu nkorɔfo nyinara, nyim dɛ obiara, ɔbarimba o, ɔbaa o, ɔbɛba ɔhen nkyɛn wɔ fie afamu abanguado a wɔammfrɛ no no, mbra kor pɛr na ɔwɔ hɔ ma no, dɛ wonku no, gyedɛ nyia ɔhen bɛtsen sika ahempoma akyerɛ no dɛ ɔntsena ase no: na wɔmmfrɛɛ me dɛ monkɔ ɔhen nkyɛn adaduasa yi.
12. Na wɔkɛkaa Ester ne nsɛm no dze kyerɛɛ Modekai.
13. Nna Modekai hyɛɛ hɔn dɛ wɔmfa mbuae nsan nkɛma Ester dɛ, Mma nsusu wo tsirmu dɛ ɔwo befi mu efi wɔ ahemfie, asen Jewfo no nyinara.
14. Na sɛ ɔwo imua w'ano koraa wɔ aber yi mu a, ɔnodze mboa na ɔgye bɔsoɛr efi beebi fofor so ama Jewfo, na ɔwo na w'egya fi dze wɔbɛsɛɛ: na woana na onyim dɛ aber a ɔtse dɛm yi ntsi na wo nsa aka ahendzi no?
15. Nna Ester kaa kyerɛɛ hɔn dɛ wonkobua Modekai dɛ,
EST.4.16, Kɔ, kɔpon Jewfo a wohu hɔn wɔ Susa nyinara hyia, na hom ndzi mbuada wɔ me ntsi, na mma hom nndzidzi na wɔnnom so ndaansa, adzesaa na adzekyee: emi so na me mbabaawa so bedzi mbuada dɛmara; na medze no dɛm akɔ ɔhen nkyɛn a ɔnnam mbra kwan do: na sɛ muwu a, nna mewu.
17. Nna Modekai sii mu kɔr no kwan, na ɔkɛyɛɛ dɛ mbrɛ Ester hyɛɛ no no nyinara.

## Tsir 5

1. Afei ɔbaa dɛ da a otsia ebiasa no, nna Ester hyɛɛ ahembaa ntar, na okegyinaa ahemfie fie afamu abanguado, wɔ ɔhen ne dan no ne tsentsendo.
2. Na ɔbaa dɛ, aber a ɔhen no hun ɔhembaa Ester dɛ ogyina abangua no do no, nna onyaa n'enyim enyimnyam: na ɔhen no tseen sika ahempoma a ɔdze ne nsamu no kyerɛɛ Ester. Nna Ester twee pinii, na obosuoo ahempoma no ne tsir.
3. Na ɔhen no bisaa no dɛ, Ɔhembaa Ester, erohwehwɛ ebɛnadze? W'ebisadze nye dɛn? Na sɛ odu ahendzi no ne fa mpo a, wɔdze bɛma wo.
4. Na Ester see dɛ, Sɛ oye wɔ ɔhen enyi do a, wɔmma ɔhen na Haman mbra pon a moroto ama no ho ndɛ da yi.
5. Na ɔhen no see dɛ, Hom mma Haman mbra ntsɛm, na wɔnyɛ no dɛ mbrɛ Ester aka no. Nna ɔhen no na Haman baa pon a Ester ato no ho.
6. Na ɔhen no see Ester wɔ nsa aponto no ho dɛ, W'adzeserɛ nye dɛn? Na wɔmfa mma wo: na w'ahwehwɛdze nye dɛn? Odu ahendzi no ne fa mpo a, wɔbɛyɛ.
7. Nna Ester buae see dɛ, M'adzeserɛ na m'ahwehwɛdze nye dɛ;
8. sɛ menya ɔhen enyim enyimpa, na sɛ ɔhen pɛ dɛ ɔbɛma m'adzeserɛ, na ɔayɛ m'ahwehwɛdze a, wɔmma ɔhen na Haman mbra pon a morobɔto hɔn no ho, na ɔkyena mebɛyɛ dɛ mbrɛ ɔhen ase no.
9. Nna da no Haman dze enyigye na akoma pa fiir edzi: na aber a Haman hun Modekai wɔ ɔhen no kuropon no mu, dɛ ɔannsoɛr enngyina, na eso oennhima noho amma no no, nna ebufuw hyɛɛ no ma wɔ Modekai ho.
10. Naaso Haman konkoom noho do, na osii mu kɔr ne fie, na ɔsomae ma wɔkɛfrɛfrɛɛ ne mfɛfo na ne yer Zeres ma wɔbae.
11. Na Haman kaa n'ahonya enyimnyam, na ne mba dodow, na ndzɛmba nyinara a ɔhen no ayɛ no kɛse wɔ mu, na mbrɛ oesi na ɔama no do abɔ mbapɔmba na ɔhen no nkowaa no do no, kyerɛɛ hɔn.
12. Nkyii so Haman see dɛ, Nyew, ɔhembaa Ester ɔamma nyimpa biara annka ɔhen ho ammba pon a ɔtoe no ho gyedɛ mara; na ɔkyena so oehyia emi na ɔhen wɔ ne nkyɛn.
13. Naaso iyi nyinara nndɔɔ so mma me, aber tsentsen ara a muhu Jewnyi Modekai no dɛ ɔtse ɔhen no kuropon mu yi.
14. Nna ne yer Zeres na ne mfɛfo no nyinara see no dɛ, Ma yɛnyɛ mbeamudua a ne tsentsen yɛ basafa eduonu enum, na ɔkyena anapa ka kyerɛ ɔhen ma wɔnsɛn Modekai wɔ do: na nkyii ɔwo nye ɔhen nkɔ aponto no ho enyigye mu. Na asɛm no yɛɛ Haman enyisɔ; na ɔmaa wɔyɛɛ dua no.

## Tsir 6

1. Anadwe no ɔhen no ne nda fii no do, na ɔhyɛɛ dɛ wɔmfa mbermunsɛm nkaanwoma no mbra, na wɔkenkaan no wɔ ɔhen no enyim.
2. Na wohun dɛ wɔakyerɛw dɛ Modekai na ɔbɛkaa Bigitana na Teres, ɔhen n'epiafo beenu no a wofi hɔn a wɔhwɛ abowano no mu no a wɔhwehwɛɛ dɛ wonyi ɔhen Ahasuerus no nkwa fi hɔ no ho asɛm.
3. Na ɔhen no see dɛ, Ebɛn enyidzi na kɛseyɛ na wɔdze ayɛ Modekai wɔ iyi ho? Nna ɔhen no nkowaa a wɔsom no no see dɛ, Wɔnnyɛ hwee mma no.
4. Na ɔhen no see dɛ, Woana na ɔwɔ abangua no do? Afei nna Haman aba ɔhen ne fi no ekyir abangua no do, dɛ ɔrebɛka akyerɛ ɔhen ma wɔaasɛn Modekai wɔ dua no a oesi ama no no do.
5. Na ɔhen no nkowaa no see no dɛ, Hwɛ, Haman gyina abangua no do. Na ɔhen no see dɛ, Wɔmma ɔmbra dan mu.
6. Nna Haman baa dan mu. Na ɔhen no bisaa no dɛ, Ebɛnadze na wɔmfa nyɛ nyimpa a ɔhen pɛ dɛ odzi no nyi no? Afei Haman see wɔ n'akoma mu dɛ, Woana mpo na ɔhen pɛ dɛ odzi no nyi sen mara?
7. Na Haman see ɔhen no dɛ, Nyimpa a ɔhen pɛ dɛ odzi no nyi no,
EST.6.8, ma wɔmfa ahentar a ɔhen tɔ dɛ ɔhyɛ no mbra, na ɔpɔnkɔ a ɔhen tɔ dɛ ɔtsena do no a wɔdze ahendzi abɔtsir abɔ ne tsir no,
EST.6.9, na ma wɔmfa atar na ɔpɔnkɔ no nhyɛ ɔhen ne mbapɔmba ekunyin no mu baako ne nsa, ma wɔmfa nhyɛ nyimpa a ɔhen pɛ dɛ odzi no nyi no, na wɔmma ɔntsena ɔpɔnkɔ no do mfa kurow no n'abɔntsen do, na wɔmpaa ndzi n'enyim dɛ, Mbrɛ wɔdze bɛyɛ nyimpa a ɔhen pɛ dɛ odzi no nyi no, nye yi oo.
10. Nna ɔhen no see Haman dɛ, Ka woho kɛfa atar na ɔpɔnkɔ no, dɛ mbrɛ ɔwoara ase no, na yɛ dɛmara ma Jewnyi Modekai no a ɔtse ɔhen no kuropon mu no: mma nngyaa dza aka no nyinara mu biara.
11. Nna Haman faa atar no na ɔpɔnkɔ no, na ɔdze hyehyɛɛ Modekai, na ɔmaa ɔtsenaa ɔpɔnkɔ do dze faa kurow no n'abɔntsen do, na wɔpaae dzii n'enyim dɛ, Mbrɛ wɔdze bɛyɛ nyia ɔhen pɛ dɛ odzi no nyi no nye yi oo.
12. Na Modekai sanee baa ɔhen no kuropon no mu bio. Na Haman dze, ɔyɛɛ ntsɛm dze nkɔmbɔdzi na ne tsir do a wɔakata, kɔr ne fie.
13. Na Haman kaa dza aba no do no nyinara kyerɛɛ ne yer Zeres na ne mfɛfo no nyinara. Nna n'enyansafo no na ne yer Zeres see no dɛ, Sɛ Modekai a ɔwo ahyɛ ase rohwe famu wɔ n'enyim yi, ofi Jewfo asefo mu a, ɔno irunntum nndzi no do nyim, mbom ase ara na ebɔhwe wɔ n'enyim.
14. Aber a wɔnye no da do rekasa no, nna ɔhen n'epiafo no bae, na wɔpɛɛ ntsɛm dɛ wɔdze Haman bɔkɔ pon no a Ester ato no ho.

## Tsir 7

1. Na ɔhen no na Haman baa dɛ wɔnye Ɔhembaa Ester robɔto pon.
2. Na ɔhen no see Ester da a otsia ebien no mu so, wɔ nsa aponto no ho dɛ, Ɔhembaa Ester, w'adzeserɛ nye dɛn? Na wɔmfa mma wo: na w'ahwehwɛdze nye dɛn? Odu ahendzi yi ne fa mpo a, wɔbɛyɛ.
3. Nna ɔhembaa Ester buae see dɛ, Ɔhen, sɛ menya w'enyim enyimpa, na sɛ ɔhen pɛ a, ma wɔmfa mo nkwa mma me wɔ adzeserɛ yi do, na me man wɔ adzeserɛ yi do:
4. na wɔatɔn hɛn, emi na me man, dɛ wɔnsɛɛ hɛn, nkuku hɛn. Na sɛ wɔtontɔɔn hɛn yɛɛ nkowaa na mfonabaa a, nkyɛ mennkɛkasa, naaso ɔtamfo no runntum nnhyɛ ɔhen n'adze a ɔbɛsɛɛ no ananmu.
5. Nna ɔhen Ahasuerus buae see ɔhembaa Ester dɛ, Woana nye no, na hen na ɔwɔ, na n'akoma ara ahyɛ no mu ma dɛ ɔbɛyɛ dɛm no?
6. Na Ester see dɛ, Ɔyɛfo na ɔtamfo bi a, mekyerɛ Haman otsiɔdzennyi yi a. Nna Haman n'akoma tui wɔ ɔhen no na ɔhembaa no enyim.
7. Na ɔhen no soɛree wɔ n'ebufuw no mu fii nsa aponto no ho, na osii mu kɔr ahemfi ture no mu; na Haman soɛree gyinaa dɛ ɔrepa no nkwa ho kyɛw wɔ ɔhembaa Ester hɔ, osiandɛ ohun dɛ ɔhen no abɔ no ho pɔw bɔn.
8. Nna ɔhen no sanee fii ahemfie ture no mu baa beebi mbrɛ nsa pon no wɔ no; nna Haman ahwe adamu egua a Ester wɔ do no do. Nna ɔhen no see dɛ, Ana mpo orubotu ahyɛ ɔhembaa do so wɔ m'enyim wɔ ofi yi mu? Aber a asɛm no fii ɔhen no n'anomu puei ara, nna wɔkataa Haman n'enyim.
9. Nna Harbona, epiafo a wɔwɔ ɔhen no n'enyim no mu baako no, see dɛ, Eso hwɛ, dua a Haman ayɛ ama Modekai a ɔkaa ɔhen no ho asɛmpa no, osi Haman fie, ne tsentsen yɛ basafa eduonu enum. Na ɔhen no see dɛ, Hom nkɛsɛn no wɔ do.
10. Nna wɔsɛɛn Haman wɔ dua a oesiesie ama Modekai no do. Nna ɔhen no n'ebufuw ano dwee.

## Tsir 8

1. Da no ara na ɔhen Ahasuerus dze Haman, Jewfo tamfo no, ne fie maa ɔhembaa Ester. Na Modekai baa ɔhen no n'enyim; osiandɛ Ester aka mbrɛ ɔnye ne ntamu tse.
2. Na ɔhen no worɔɔw ne mpɛtsea a ɔgyee no Haman nsamu no, na ɔdze maa Modekai. Na Ester dze Haman ne fie no hyɛɛ Modekai nsa.
3. Na Ester kasae wɔ ɔhen no n'enyim, na otwae hwee n'ananadze, na ɔdze nyinsuwa totɔe serɛɛ no dɛ onyi Agagnyi Haman no mbusu na ne tsirmpɔw a ɔbɔɔ no wɔ Jewfo no ho no.
4. Nna ɔhen no tseen sika ahempoma no kyerɛɛ Ester. Nna Ester soɛree, na ogyinaa ɔhen no enyim.
5. Na ɔsee dɛ, Sɛ ɔhen pɛ, na sɛ menya n'enyim enyimpa, na asɛm no tsen wɔ ɔhen enyim, na mo so miye wɔ n'enyiwa do a, ɔno ma wɔnkyerɛw nkɛsan nwoma no a Agagnyi Haman, Hamedata ba no, bɔɔ no pɔw a ɔkyerɛɛw dɛ ɔdze rekɛsɛɛ Jewfo a wɔwɔ ɔhen n'amansin no nyinara mu no;
6. na mebɛyɛ dɛn na metum atsena hɔ mahwɛ mbusu a ɔbɛba me man do? Na mebɛyɛ dɛn na metum atsena hɔ ahwɛ m'ebusuafo hɔn nsɛɛe?
7. Nna ɔhen Ahasuerus see ɔhembaa Ester na Jewnyi Modekai no dɛ, Hwɛ medze Haman fi ama Ester na ɔnoara so wɔasɛn no wɔ dua no do, ɔnam dɛ ɔdze ne nsa too Jewfo no do ntsi.
8. Hom so nkyerɛw nkɛma Jewfo no, dɛ mbrɛ homara wɔpɛ, wɔ ɔhen no ne dzin mu, na wɔmfa ɔhen no ne mpɛtsea no nsɔw ano: osiandɛ kyerɛw a wɔakyerɛw no wɔ ɔhen ne dzin mu, na wɔdze ɔhen ne mpɛtsea asɔw ano no, nyimpa biara nndan no.
9. Nna wɔfrɛfrɛɛ ɔhen n'akyerɛwfo no aber no mu, bosoom a otsia ebiasa no a, ɔno nye bosoom Sivan  no, ne da a otsia eduonu ebiasa no mu: na wɔkyerɛɛw no dɛ mbrɛ Modekai hyɛe no nyinara dze kɛmaa Jewfo no, na amansin do ahwɛfo na ambradofo na amansin mu mbapɔmba no a wɔwɔ India dze kodu Etiopia, amansin ɔha eduonu esuon, ɔmansin biara dɛ mbrɛ ne nkyerɛwee tse, na ɔman biara dɛ mbrɛ hɔn kasaa tse, na Jewfo no so dɛ mbrɛ hɔn nkyerɛwee na hɔn kasaa tse.
10. Na ɔdze ɔhen Ahasuerus ne dzin na ɔdze kyerɛwee na ɔdze ɔhen no ne mpɛtsea sɔɔw ano, na ɔdze nwoma no somasomaa embirikatufo a wɔtsetse mpɔnkɔ do, na wɔtsetse nsoasopɔnkɔ a hɔn ho yɛ har a wɔdze hɔn yɛ ɔhen n'edwuma no a wɔanyɛn hɔn mpɔnkɔban mu do:
11. no mu na ɔhen no maa Jewfo a wɔwɔ kurow biara mu kwan dɛ wɔmpon hɔnho nhyia, na hɔn nkwa ntsi wongyina hɔ, na wɔnsɛɛ, wonkuku, na wɔmbɔ ɔman na ɔmansin a wobehiahia hɔn ho no, hɔn tum nyinara ngu, hɔn mbofraba na mbaa, wɔmfom hɔn ndzɛmba mfa,
EST.8.12, da kor mu wɔ ɔhen Ahasuerus n'amansin nyinara mu, ɔnye dɛ, wɔ bosoom a otsia duebien no a ɔno nye bosoom Adar no, ne da a otsia duebiasa no mu.
13. Nkyerɛwee no no nsusudo a wɔdze kɛhyɛɛ mbra no wɔ ɔmansin biara mu no, wɔdaa no edzi maa aman nyinara, dɛ Jewfo no nsiesie hɔnho nsie da no ma woeedzi hɔn atamfo wer.
14. Nna embirikatufo a wɔtsetse asoaso mpɔnkɔ a hɔn ho yɛ har a wɔdze hɔn yɛ ɔhen n'edwuma no do no, wɔnam ɔhen ne mbrasɛm do sii mu kɔree; na mbra no wɔhyɛɛ no wɔ Susa ahemfie.
15. Na Modekai fiir edzi fii ɔhen no enyim dɛ ɔhyɛ ahentar bibir na fufuw, na ɔnye sika ahenkyɛw kɛse, na ɔnye ndwera fɛɛfɛw na ɔberdum bataker: na Susa kurow no dzii ehurusi na hɔn enyi gyee.
16. Na Jewfo no nyaa kan na enyigye, na ahosɛpɛw na enyidzi.
17. Na kurow biara mu, beebiara mbrɛ ɔhen no ne mbrasɛm na no mbra no durii no, Jewfo no nyaa enyigye na ahosɛpɛw, aponto na da pa dzi. Na asaase no do aman no mu nyimpa dodowara bɛyɛɛ Jewfo; osiandɛ Jewfo no ho suro aka hɔn.

## Tsir 9

1. Afei bosoom a otsia duebien no a ɔno nye bosoom Adar no, ɔnoara mu da a otsia duebiasa no a ɔhen no ne mbrasɛm na n'ahyɛdze no dur dɛ wodzii do no, da no ara na Jewfo hɔn atamfo no enyi daa kwan dɛ wobedzi hɔn do tum; naaso ɔdaan dɛ Jewfo no mbom na wonyaa hɔn a wɔtaan hɔn no do tum.
2. Jewfo poon hɔnho hyiaa hɔn nkurow mu, wɔ ɔhen Ahasuerus n'amansin nyinara mu, dɛ wɔrosoɛr etsia hɔn a wɔhwehwɛ hɔn nsɛɛe no do: na nyimpa biara enntum ennsiw hɔn kwan; osiandɛ hɔn ho suro aka ɔman no nyinara.
3. Na amansin no mu mbapɔmba, na amansin do ahwɛfo, na ambradofo, na hɔn a wɔyɛ ɔhen n'edwuma no nyinara, boaa Jewfo no; osiandɛ Modekai ho suro aka hɔn.
4. Na Modekai yɛɛ nyimpa tsitsir wɔ ɔhen no ne fie, na ne nka tahyee amansin no nyinara mu: na ɔbarimba Modekai no kɔr do araa krɔnee.
5. Na Jewfo no dze afona ano, na oku na ɔsɛɛ dze kaa hɔn atamfo nyinara gya, na wɔyɛɛ hɔn a wɔtan hɔn no dza wɔpɛ.
6. Na Susa ahemfie mu no Jewfo no kumii na wɔsɛɛ mbarimba ahaenum.
7. Wokunkum Parsandata, Dalfon, Aspatha,
EST.9.8, Porata, Adalia, Aridatha,
EST.9.9, Parmasta, Arisai, Aridai, na Vaizata;
10. a wɔyɛ Jewfo tamfo Hamedata ne ba Haman ne mbambanyin du no so, naaso asadze no dze wɔammfa hɔn nsa annka.
11. Da no ara hɔn a wokunkum hɔn wɔ Susa ahemfie mu no dodow no wɔdze bɔtoo ɔhen no enyim.
12. Na ɔhen no see ɔhembaa Ester dɛ, Jewfo no woekuku na wɔasɛɛ mbarimba ahaenu wɔ Susa ahemfi no mu, na Haman ne mbabanyin du; na ebɛnadze so na wɔayɛ no wɔ ɔhen no n'amansin nkaa no mu? Afei w'adzeserɛ nye dɛn? Na wɔmfa mma wo.
13. Nna Ester see dɛ, Sɛ ɔhen pɛ a, ɔmma wɔmma Jewfo a wɔwɔ Susa no kwan ma ɔkyena so wɔnyɛ dɛ mbrɛ ndɛ da yi mbra no tse, na ma wɔnsensɛn Haman mbabanyin du no wɔ dua do.
14. Na ɔhen no hyɛɛ dɛ wɔnyɛ no dɛm: na wɔhyɛɛ mbra wɔ Susa; na wɔsensɛn Haman ne mbabanyin du no.
15. Na Jewfo a wɔwɔ Susa no poon hɔnho hyiae wɔ bosoom Adar ne da a otsia duanan no mu so, na wokunkum mbarimba ahaasa wɔ Susa: naaso asadze no dze, wɔammfa hɔn nsa annka.
16. Na Jewfo nkaa no a wɔwɔ ɔhen no n'amansin mu no so poon hɔnho hyiae, na hɔn nkwa ntsi wogyinae, na wodzii hɔn atamfo do, na wokunkum hɔn a wokyiir hɔn no mu nyimpa mpemeduosuon enum; naaso asadze no dze, wɔammfa hɔn nsa annka.
17. Iyi wɔyɛɛ no wɔ bosoom Adar ne da a otsia duebiasa no mu, na ɔnoara ne da a otsia duanan no mu, na wɔgyee hɔn ahom, na wɔyɛɛ no aponto na enyigye da.
18. Na Jewfo a wɔwɔ Susa no boaa ano hyiae wɔ ne da a otsia duebiasa no, na ne da a otsia duanan no; na da a otsia duenum no na wɔgyee hɔn ahom, na wɔyɛɛ no aponto na enyigye da.
19. Dɛm ntsi na Jewfo a wɔwɔ nkurobaase no a wɔtsetse nkuroba a wɔammbɔ ho ban no mu no, wɔyɛɛ bosoom Adar ne da a otsia duanan no enyigye na aponto da, na da pa, na da a wɔdze adze kyekyɛ hɔnho nkorkor.
20. Na Modekai kyerɛɛw nsɛm yi, na ɔsomasomae ma wɔdze nwoma kɛmemaa Jewfo nyinara a wɔwɔ ɔhen Ahasuerus n'amansin nyinara mu no, hɔn a wɔbɛn na hɔn a wɔwɔ ekyirekyir nyina,
EST.9.21, dɛ ɔdze rehyɛ hɔn dɛ wondzi bosoom Adar ne da a otsia duanan na ɔnoara ne da a otsia duenum no, afrenhyia afrenhyia,
EST.9.22, dɛ nda a Jewfo nyaa mu ahomgye wɔ hɔn atamfo nsamu, na bosoom a wɔdanee fii awerɛhow mu kɔr enyigye mu, na ofi nkɔmbɔdzi mu kɔr da pa mu maa hɔn no: dɛ wɔmfa nyɛ aponto na enyigye nda, na wɔnkyekyɛ hɔnho adze na wɔnkyɛ ehiafo so adze.
23. Na Jewfo no suoo mu dɛ wɔbɛyɛ dɛ mbrɛ Modekai akyerɛw akɛma hɔn no;
24. osiandɛ Agagnyi Haman, Hamedata ba no, Jewfo no nyinara tamfo no, bɔɔ Jewfo no ho pɔw dɛ ɔbɛsɛɛ hɔn, na ɔtwee Pur, ɔnye dɛ, tonto, dɛ ɔbɛhyew hɔn, na ɔasɛɛ hɔn;
25. na aber a asɛm no dur ɔhen no enyim no, nna ɔnam nwoma do hyɛɛ dɛ no pɔw bɔn a ɔbɔɔ no wɔ Jewfo no ho no ɔnsan mbobua nankasa n'etsifi; na dɛ wɔnsɛn ɔno na ne mba wɔ dua do no.
26. Dɛm ntsi wɔfrɛɛ nda yi Purim dɛ mbrɛ Pur dzin no tse no. Na osian nwoma yi mu nsɛm no nyinara, na dza wohun no wɔ asɛm yi mu, na dza aba hɔn do no ntsi,
EST.9.27, Jewfo no hyehyɛe, na wɔgyee too hɔn do, na hɔn asefo do, na hɔn a wɔdze hɔnho kɔbɔɔ hɔn ho no nyinara do, dɛ orunntwa mu, dɛ wobedzi nda ebien yi dɛ mbrɛ hɔn kyerɛw, na hɔn mber a wɔahyɛ no tse, afrenhyia biara mu;
28. na dɛ wɔnkaa nda yi, na wondzi no wɔ mbasantsen biara, ebusua biara, ɔmansin biara, na kurow biara mu, na dɛ Purim nda yi mma ɔmmpa wɔ Jewfo no mu, na ne nkaa so mmbɔ adze wɔ hɔn asefo mu.
29. Nna ɔhembaa Ester, Abihail ne babaa no, na Jewnyi Modekai, wɔdze tum nyinara kyerɛwee dɛ wɔdze Purim nwoma a otsia ebien yi etsim.
30. Na ɔsomae ma wɔdze nwoma kɛmemaa Jewfo nyinara, dze kɔr Ahasuerus n'ahendzi amansin ɔha eduonu esuon no mu, wɔdze asomdwee na nokwardzi nsɛm,
EST.9.31, dɛ wɔdze rema Purim nda yi etsim wɔ ne mber a wɔahyehyɛ no mu, dɛ mbrɛ Jewnyi Modekai na ɔhembaa Ester ama etsim hɔn mu no, na dɛ mbrɛ wɔama mbuadadzi na hɔn sufrɛ ho asɛm no mu, ama hɔnho na hɔn asefo no.
32. Na Ester ne mbrasɛm no maa Purim nsɛm yi tsimii; na wɔkyerɛɛw no wɔ nwoma no mu.

## Tsir 10

1. Na ɔhen Ahasuerus dze asaasetow too asaase no na po mu nsupɔw no do.
2. Na no tum na ne mbanyindze ho asɛm nyinara, na Modekai n'akɛseyɛ a ɔhen no maa ɔyɛe no no ho asɛm no, ana wɔnnkyerɛɛw no wɔ Media na Persia ahemfo hɔn Mbermunsɛm nwoma no mu?
3. Osiandɛ Jewnyi Modekai no nye nyia otsia ebien a odzi ɔhen Ahasuerus n'ekyir, na ɔyɛ nyimpa kɛse wɔ Jewfo mu, na no nuanom nyimpadodow no penee no; ɔhwehwɛɛ ne man ne yieyɛ, na ɔkaa asomdwee nsɛm kyerɛɛ n'asefo nyinara.

