# Kolosaefo

## Tsir 1

1. Paul a ɔnam Nyankopɔn pɛ do yɛ Kraest Jesus somafo, nye hɛn nua Timoti,
COL.1.2, dze krataa yi kɛma enuanom ahotseweefo nye agyedzifo wɔ Kraest mu a wɔwɔ Kolosae: Adom nye asomdwee a ofi hɛn Egya Nyankopɔn hɔ nka hom.
3. Daa yɛbɔ mpaa ma hom a, yɛdze ndaase ma Nyankopɔn, hɛn Ewuradze Jesus Kraest n'Egya no,
COL.1.4, osiandɛ yɛatse hom gyedzi a ɔwɔ Kraest Jesus mu, nye ɔdɔ a hom dze dɔ ahotseweefo no nyina,
COL.1.5, osian enyidado a ɔda hɔ ma hom wɔ sor no; iyi na hom nam asɛmpa no mu nokwasɛm do edzi kan atse.
6. Ɔno na aba hom hɔ dɛ mbrɛ ɔwɔ wiadze nyina so; rosow aba na ɔrodɔɔ so dɛ mbrɛ ɔtse wɔ hom so hom mu, ofitsi da a hom tsee na hom hun Nyankopɔn adom no nokwar mu no.
7. dɛ mbrɛ hom suaa no wɔ hɛn ewurakowaa dɔfo Epafras a ɔyɛ Kraest no somfo nokwafo wɔ hɛn afamu no nkyɛn
8. ɔno so na oebeyi hom dɔ a ɔwɔ Sunsum no mu akyerɛ hɛn.
9. Iyi ntsi na hɛn so ofitsi da no a yɛtsee no yenngyaa dɛ yɛbɔ mpaa, na yɛserɛ ma hom, dɛ ne pɛ ho nyimdzee nhyɛ hom ma, wɔ sunsum mu nyansa nye ntseasee nyina mu;
10. ama hom aanantsew dɛ ɔfata Ewuradze na ɔsɔ enyi koraa, na hom aasow edwuma pa nyina mu aba, na hom eenyin wɔ Nyankopɔn ho nyimdzee mu.
11. Na wɔdze tum nyina aahyɛ hom dzen, dɛ mbrɛ ahoɔdzen a ɔwɔ n'enyimnyam tumdzi no mu no tse, dze aakɔ abotar, nye penkyɛr nye dɛw nyina mu;
12. ama hom aada Egya no ase, ɔno a ɔama yɛafata dɛ yɛnye ahotseweefo a wɔwɔ kan mu no nya kyɛfa wɔ hɔn egyapadze mu no.
13. Ɔno na oyii hɛn fii sum no tum no ase, na oebetsintsim hɛn wɔ no Dɔba no n'ahenman mu;
14. no mu na yeenya ɔpon nye bɔnfakyɛ.
15. Ɔnoara na ɔyɛ Nyankopɔn a wonntum nnhu no no ne saso, nye abɔdze nyina farbae;
16. osiandɛ no mu na wɔbɔɔ adze nyina, dza ɔwɔ sor nye dza ɔwɔ asaase do, dza wohu nye dza wonnhu, ahendzi o, wuradzi o, mpanyindzi o, tumdzi o, adze nyina wɔnam no do bɔe, na wɔbɔe maa no:
17. na ɔnoara na ɔyɛ adze nyina mu kandzifo, na no mu na adze nyina abɔ mu etsim.
18. Na ɔno nye nyimpadua a ɔyɛ asɔr no ne tsir: ɔno nye ahyɛse, ewufonyan mu farbae: ma adze nyina mu ɔaayɛ ɔkandzifo, , #Efe 1.22
19. osiandɛ ɔsɔɔ Nyankopɔn enyi dɛ n'amayɛ nyina ntsena no mu;
20. na ɔnam no do aka ɔnoara ankasa nye ndzɛmba nyina abɔ mu koraa, ɔno nye dɛ, ɔnam ne mbeamudua bɔgyaa no do ayɛ asomdwee, mese, ɔnam no do aka ndzɛmba nyina abɔ mu, dɛ ɔyɛ asaase dze o, ɔsor dze o.
21. Na hom so a nkyɛ mber a abɛsen no, nna hom yɛ etuatsewfo nye atamfo wɔ hom adwen mu, nye ndwuma bɔn mu no,
COL.1.22, afei ɔnam owu do aka ɔno nye hom abɔ mu wɔ no honam nyimpadua no mu, dɛ ɔdze hom besi hɔ dɛ nyimpa krɔnkrɔn a wonndzii dzɛm na asɛm nnyi hom ho wɔ n'enyim;
23. sɛ hom bɛtsena gyedzi no mu, egyina hom fapem do, etsintsim, na wɔanntwe hom emmfi asɛmpa no ho enyidado a hom tsee na wɔkaa kyerɛɛ abɔdze nyina a wɔwɔ wiadze yi mu no, a emi Paul meyɛ ho ɔsomfo no mu dze a.
24. Afei midzi dɛw wɔ amandze a muruhu wɔ hom ntsi no mu, na mo so m'afamu mehyɛ Kraest amandzehu a aka no ma wɔ mo honam mu wɔ ne nyimpadua a ɔyɛ n'asɔr no ntsi;
25. ɔno ho na wɔayɛ me ɔsomfo, dɛ mbrɛ Nyankopɔn ofihwɛ edwuma no tse, dza ɔdze ama me wɔ hom afamu, dɛ mehyɛ Nyankopɔn asɛm no ma.
26. Nyew, esumasɛm a ofitsi mbersantsen nye mbasantsen nyina mu osumae no afei dze woebeyi akyerɛ n'ahotseweefo no a
27. Nyankopɔn pɛ dɛ ɔma wohu esumasɛm yi ho enyimnyam ahonya wɔ amanaman mu, a ɔno nye Kraest a ɔwɔ hom mu no ho enyimnyam enyidado no.
28. Ɔno na yɛbɔ no dawur, yetu nyimpa nyina fo na yɛkyerɛkyerɛ hɔn wɔ nyansa nyina mu, dɛ yɛdze obiara bopue dɛ wodzi mu wɔ Kraest mu.
29. Ɔno ho so na meyɛ edwuma berɛ, na meper, dɛ mbrɛ n'ahoɔdzen a ɔyɛ mo mu edwuma no tum no tse.

## Tsir 2

1. Na mepɛ dɛ hom hu aper dzendzen a miridzi no wɔ hom nye hɔn a wɔwɔ Laodikea, nye hɔn a wonnhun m'enyim wɔ honam mu no nyina ho;
2. dɛ wɔmma hɔn akoma ntɔ hɔn yamu, wɔntoatoa mu kor wɔ ɔdɔ mu, nnya ntseasee a woesi no tadua ahonya nyina, ama woeehu Nyankopɔn esumasɛm no a ɔno nye Kraest no mu.
3. Ɔno no mu na wɔdze nyansa nye nyimdzee ahonyadze nyina esie.
4. Na mereka iyi amma obi aammfa adɛfɛdɛfɛsɛm annto hom brada.
5. Na kaansa minnyi hɔ honam mu a, menye hom wɔ hɔ wɔ sunsum mu, miridzi dɛw na morohwɛ hom nhyehyɛɛ nyɛbea, nye hom gyedzi a ɔwɔ Kraest mu mbrɛ osi tsim.
6. Dɛm ntsi dɛ mbrɛ hom gyee Kraest Jesus Ewuradze no, hom nnantsew no mu dɛmara:
7. hom ngye ndwow, osiandɛ wɔdze hom esi no mu, na hom ntsim wɔ gyedzi mu dɛ mbrɛ wɔkyerɛkyerɛɛ hom no, na hom mbor do wɔ ndaase mu.
8. Hom nhwɛ yie mma obi aammfa nyansapɛ nye ndaadaa hun a ɔnam nyimpa tsetsesɛm, nye wiadze esunsum mu nsɛm nkyerɛkyerɛ do, na mbom ɔnnam Kraest mu, ammbɛfa hom ndɔmmum:
9. osiandɛ Kraest mu na Nyame ankasa n'amayɛ no tse wɔ nyimpadua no mu,
COL.2.10, na ɔno a ɔyɛ mpanyindzi nye tumdzi nyina hɔn tsir no mu na hom ayɛ ma.
11. Ɔnoara so mu na woetwa hom twatsia a wɔnndze nsa twae, na dza ɔwɔ hom nyimpadua mu a woyi gu no, woeyi wɔ Kraest twatsiatwa mu:
12. na dɛ woesie ɔno nye hom wɔ enuma mu, no mu so na hom so nye no asoɛr ɔnam gyedzi a ɔwɔ Nyankopɔn a onyaan no fii ewufo mu no no tum adwuma do.
13. Na hom a nkyɛ hom ewu osian hom mfom nye hom honam a wonntwaa no twatsia ntsi, hom na ɔama hom nye no enya nkwa, dɛ ɔdze hɛn mfom nyina akyɛ hɛn;
14. na ɔapepa ahyɛdze no mu nkyerɛwee a otsia hɛn no, na ɔdze akɔbɔ mbeamudua no ho eyi no wɔ kwan mu.
15. Oyi na otuu mpanyindzi nye tumdzi gui no, oyii hɔn kyerɛe wɔ baguamu na odzii hɔn do konyim wɔ mu.
16. Dɛm ntsi mma obi mmbu hom atsɛn wɔ edziban anaa anondze mu, anaa afahyɛ da, anaa bosoom fofor, anaa ahomgyeda afamu:
17. osiandɛ wɔyɛ ndzɛmba a ɔbɛba no ho mfonyi bi ara, na papa no ara dze, ɔno nye Kraest.
18. Hom mma obi nndua enyido ahobrɛadze nye abɔfosom do mma hom mbɔdzembɔ akyɛdze mmbɔ hom, dɛ ɔtsena ndzɛmba a onnhu mu, na ɔhoran kwa wɔ no honam adwen mu,
COL.2.19, naaso onnsuo tsir no a ofi mu na nyimpadua no nyina nam akwaa nye ntsin biara do nya edziban na ɔtoatoa mu nyin wɔ nyin a ofi Nyankopɔn mu no mu.
20. Dɛm ntsi sɛ hom nye Kraest wui fi wiadze sunsum mu nsɛm nkyerɛkyerɛ ho a, ɔyɛ dɛn na hom dze ahyɛdze no to hom do, dɛ hom da ho tse wiadze, dɛ,
COL.2.21, Mma mmfa nsa nnsuo mu, mma nnsɔ nnhwɛ, mma mmfa wo nsa nnka?
22. Dɛm nkyerɛkyerɛ yi nyina yɛ dza ɔkyerɛ ndzɛmbahun wɔ nyimpa ahyɛdze nye nkyerɛkyerɛ afamu.
23. Dza ndzɛmba yi yɛ ara nye dɛ wɔrekyerɛ nyansa wɔ enyidosom nye ahobrɛadzehun nye etsiɔdzen a wɔyɛ tsia honam; a ɔmmfa mfaso biara mmba, na mbom ne nyinara yɛ dza ɔhyɛ honam akɔndɔ ma.

## Tsir 3

1. Dɛm ntsi sɛ hom enya nye Kraest asoɛr a, hom nhwehwɛ dza ɔwɔ sor beebi a Kraest tse no, wɔ Nyankopɔn abanyimfa no.
2. Hom mfa hom adwen ngyina dza ɔwɔ sor do, na nnyɛ dza ɔwɔ asaase do a.
3. Na hom wui, na wɔdze hom nkwa aka Kraest ho esuma Nyankopɔn mu.
4. Na ber a hom nkwa a ɔyɛ Kraest bɛda edzi no, hom so nye no bopue enyimnyam mu.
5. Dɛm ntsi hom nku wiadze akɔndɔ a ɔwɔ hom mfafakuwa mu no; ndwamansɛm, efifidze, akɔndɔ nhyɛdo, akɔndɔ bɔn nye enyiber a no so yɛ abosonsɔr.
6. Iyinom ntsi na Nyankopɔn ebufuw ba (seanntse mba do) ;
7. dza nkan no a hom tse mu no hom nantseew mu no.
8. Na afei so hom nyi yinom nyina ngu; ebufuw, ebufuhyew, akomadzen, etutuwpɛ, enyimguasesɛm mfi hom anomu:
9. mma hom nndzidzi ator nnkyerɛkyerɛ homho, osiandɛ hom eyi nyimpa dadaw no nye ne ndzeyɛe no egu;
10. na hom ahyɛ nyimpa fofor a wɔayɛ no fofor aba nyimdzee mapa mu, a ogyina nyia ɔbɔɔ no no ne saso do no;
11. mbrɛ Griiknyi nye Jewnyi, twatsiatwa nye monomonomyɛ, pɔtɔfo nye Sitianyi, akowaa nye ɔdehye, bi nnyi hɔ, na mbom Kraest nye adze nyina wɔ hɔn nyina mu no.
12. Dɛm ntsi hom a hom yɛ hɔn a Nyankopɔn asan mu eyi hom, ahotseweefo nye adɔfo no, hom nhyɛ ayamuhyehye, tsimbɔbɔr, ayamuyie, ahobrɛadze, ɔdwe nye penkyɛr.
13. Sɛ obi wɔ obi ho asɛm bi a, hom ntsetse mma homho, na hom mfa nkyekyɛ homho nkorkor; dɛ mbrɛ Kraest dze akyɛ hom no, dɛmara na hom so nyɛ:
14. na iyinom nyina do no hom nhyɛ ɔdɔ a ɔma ndzɛmba nyina wie pɛyɛ no.
15. Na hom mma Kraest asomdwee no ndzi hen wɔ hom akoma mu, ɔno so na wɔafrɛ hom aba ho, wɔ nyimpadua kor mu. Na mma hom nnyɛ etsiafo.
16. Hom mma Kraest n'asɛm no ntsena hom mu pii, na hom mfa nsankundwom, nye ayɛyindwom, nye sunsum mu ndwom nkyerɛkyerɛ, na hom nkasa nkyerɛ homho nkorkor ntow ndwom adom do wɔ hom akoma mu mma Nyankopɔn., #Efe 5.19
17. Na biribiara a hom yɛ no, kasa mu o, ndzeyɛe mu o, hom nyɛ ne nyina wɔ Ewuradze Jesus dzin mu, na hom ndua no do nda Nyankopɔn Egya no ase.
18. Yernom, hom mbrɛ homho adze mma hom kunnom, dɛm na ɔsɛ wɔ Ewuradze mu.
19. Kunnom, hom ndɔ hom yernom na mma hom nnyɛ hɔn yerɛyerɛw.
20. Mba, hom ntsie hom awofo asɛm wɔ adze nyina mu na iyi na ɔsɔ enyi wɔ Ewuradze mu.
21. Egyanom, mma hom nnyɛ hom mba heihei amma hɔn abaw mu aanngow.
22. Nkowaa, hom ntsie hom honam afamu ewuranom asɛm wɔ adze nyina mu; nnyɛ enyiwadosom mu, dɛ hom rosɔ nyimpa enyi, na mbom akoma kor mu, dɛ hom suro Ewuradze:
23. na biribiara a hom yɛ no, hom mfi akoma mu nyɛ edwuma dɛ hom yɛ ma Ewuradze, na nnyɛ nyimpa;
24. osiandɛ hom nyim dɛ Ewuradze hɔ na hom benya egyapadze akatua no, osiandɛ Ewuradze Kraest na hom som no.
25. Na nyia ɔyɛ dza ɔnntsen no, dza ɔnntsen a ɔayɛ no ara na obenya bio: na nyimpa enyimhwɛ bi nnyi hɔ.

## Tsir 4

1. Ewuranom, hom mfa dza ɔtsen na ɔfa kwan mu mma hom nkowaa, osiandɛ hom so wɔ owura wɔ sor.
2. Hom nkura asɔryɛ mu dzen ara, na hom mfa ndaase nweɔn wɔ mu;
3. na hom mbɔ mpaa mma hɛn so, ma Nyankopɔn mbue asɛm no ano mma hɛn; ma yɛnka Kraest esumasɛm a osian ntsi ma meda nkyehoma mu no;
4. ama meeyi ato gua dɛ mbrɛ ɔsɛ me dɛ mekasa.
5. Hom nnantsew nyansa mu wɔ hɔn a wɔwɔ nkyɛn no afamu, na mma hom nsɛɛ hom ber kwa.
6. Hom mma hom kasaa nyɛ dza adom nkyen wɔ mu daa, ama hom eehu dza ɔsɛ dɛ hom dze bua obiara.
7. Mo ho nsɛm nyina dze, Tikikus, onua dɔfo a ɔyɛ ɔsomfo nokwafo nye m'ewurakowaa wɔ Ewuradze mu no bɛka akyerɛ hom., #Ndwu 20.4; 2 Tim 4.12   #Efe 6.21
8. Ɔno na iyiara ntsi masoma no hom nkyɛn, ama hom eehu hɛn asetsena mu, na ɔaaka hom akoma ato hom yamu.
9. Onɛsimɔs, onua nokwafo dɔfo a ofi hom mu no ka no ho: hɔn na wɔbɛma hom ehu ha nsɛm nyina.
10. Aristarkus a ɔyɛ me nyɛnko mpokyerɛnyi no kyia hom, nye Mark, Barnabas n'awɔfase a hom enya no ho nkra dada dɛ, (sɛ ɔba hom nkyɛn a, hom ngye no no;), #Ndwu 19.29; 27.2; Fael 24; Ndwu 12.12
11. nye Jesus a wɔfrɛ no Justus no kyia hom. Woyinom nko nye hɔn a wofi twatsiatwa mu nye me ayɛ edwuma wɔ Nyankopɔn ahendzi no ho; na wɔakyekye mo werɛ pii.
12. Kraest n'akowaa Epafras a ofi hom mu no kyia hom, odzi aper ma hom daa wɔ mpaabɔ mu, dɛ hom ngyina hɔ pi, na hom nhyɛ ma wɔ Nyankopɔn ne pɛ nyina mu.
13. Na midzi no dase dɛ ɔbɔɔ mbɔdzen pii maa hom nye hɔn a wɔwɔ Laodikea nye hɔn a wɔwɔ Hierapolis.
14. Luke, oduyɛfo dɔfo no, nye Demas kyia hom.
15. Hom nkyia enuanom a wɔwɔ Laodikea nye Nimfas nye asɔr a ɔwɔ ne fie no.
16. Na sɛ wɔkenkan nwoma yi wɔ hom mu wie a, hom mma wɔnkɛkenkan no Laodikea asɔr mu so, na hom so nkenkan dza ofi Laodikea no.
17. Na hom nse Arkipus dɛ, Hwɛ ɔsom a wo nsa aka no Ewuradze mu no yie, na aayɛ no pɛpɛɛpɛr.
18. Nkyia a emi mara Paul medze me nsa kyerɛwee nye yi. Hom nkaa mo mpokyerɛ no. Adom nka hom nyina.

