# Ɔsɛnkafo

## Tsir 1

1. Ɔsɛnkafo, David ne ba, Jerusalɛmhen no, ne nsɛm nye yi.
2. Egyangyandze mu egyangyandze, Ɔsɛnkafo no na ɔse; egyangyandze mu egyangyandze, ne nyinara egyangyandze a.
3. Mfaso bɛn na ɔdasanyi nya wɔ ne berɛ a ɔberɛ wɔ wi ase yi mu?
4. Ebusuasantsen kor kɔ, na ebusuasantsen fofor so ba; naaso asaase dze otsim hɔ daa.
5. Ewia so pue, na ewia kɔtɔ, na ɔgye ntsɛm kɔ bea a ofi do pue no do.
6. Mfar bɔ kɔ pomu afamu, na ɔdan dze fa kwaamu afamu; odzi adandan daa wɔ ne nkyekyɛmu mu: na mfar san bio kɔ n'aprɔwbɔmu.
7. Esutsen nyinara pem kɔ po mu, naaso po nnyɛ ma ara da; fakor a esutsen pem kɔ no, hɔ ara so na ɔkɔ bio.
8. Abrabɔ nyinara mu wɔ ɔberɛ ma; ɔdasanyi nnkotum ka: enyiwa mmee adzehwɛ, na asowa so nnhyɛ asɛntsie ma.
9. Dza aba no, ɔnoara na ɔbɛba; na dza wɔayɛ noara na wɔbɛyɛ: na adze fofor biara nnyi wi yi ase.
10. Ana biribi wɔ hɔ a adasa ka wɔ ho dɛ, Hwɛ, iyi dze fofor a? Ɔaba dada ana, wɔ tsetseber a abɛsen kɔ no mu.
11. Nkaa bi nnyi hɔ ma ndzɛmba a asen kɔ no; na daakye ndzɛmba ɔbɛba a no so, nnkenya nkaa biara efi dza obesi ekyir aba no hɔ.
12. Emi, mara Ɔsɛnkafo, midzii Israel do hen wɔ Jerusalɛm.
13. Na medze m'akoma nyinara tsiim do dɛ mobɔhwehwɛ na mehu dza wɔyɛ no asaase do nyinara mu: mekyerɛ ɔberɛ edwuma a Nyankopɔn dze ama adasamba dɛ wɔmfa mu no.
14. Mehu dwuma a wodzi no wi ase nyinara; na, hwɛ, ne nyinara yɛ egyangyandze nye ɔberɛ gyan.
15. Dza akyea no, wonnkotum atsen no: na dza efi mu no, wonnkotum dze afora akan.
16. Modwendween wɔ m'akoma mu dɛ, Hwɛ, menya nyansa kɛse akyɛn hɔn a wodzii m'enyim nyinara wɔ Jerusalɛm: nyew, m'akoma enya nyansa nye nyimdzee nhunii.
17. Na medze m'akoma nyina hwehwɛɛ nyansa na nyimdzee mu, na maahwehwɛ abɔdam nye nkwaseasɛm so mu: na iyi so muhun dɛ ɔyɛ ɔberɛ gyan.
18. Na nyansa mbordo mu wɔ awerɛhow dodow: na nyia ɔdɔr nyimdzee no, ɔdɔr awerɛhow.

## Tsir 2

1. Mesee wɔ m'akoma mu dɛ, Afei mobɔsɔ enyigye ahwɛ dɛ mibenya ndzepa bi efi mu a; na, hwɛ, iyiara so mpo egyangyandze a.
2. Muhun wɔ serew na enyigyedze ho dɛ ne nyina yɛ adze a ɔnnkye. Ebɛnadze na wɔwɔ dze ma?
3. Mosɔe hwɛɛ wɔ m'akoma dɛ mubotum dze nsa agye mo honam enyi dɛ ɔkwasea, na ber kor no ara mu manantsew nyansa mu a. Nna mepɛ dɛ muhu dɛ oye ma adasamba dɛ wɔbɛyɛ dɛm wɔ wi yi ase hɔn nkwa nda nyinara mu a.
4. Meyɛɛ mo ndwuma akɛse akɛse; misisii adan mefae; metsetsɛɛw wenyin nture fae;
5. meyeyɛɛ nture na enyigyekwaa fae, na metsetsɛɛw mu ndua a ɔsow eduaba horow nyinara;
6. meyeyɛɛ nsutaae fae, dɛ medze no mu nsu bi mubogugu kwaa a wɔnyɛn ndua wɔ mu no do:
7. mototɔɔ nkowaa nye mfonabaa, na minyaa mba a wɔwowoe no so; eso minyaa anantwi nye nguan ekuwekuw akɛsenara seen hɔn a wodzii m'enyim kan wɔ Jerusalɛm nyinara:
8. moboaboaa dwetɛ nye sika so ano fae, na ahemfo nye amansin akoradze soronko: minyaa mbanyin nye mbaa adwontofo, na adasamba hɔn enyigyedze, nwewefo burigyaa., #1 Ahe 10.10
9. Nna meyɛɛ ɔkɛse, na meyɛɛ ɔkɛse mbordo seen hɔn a wodzii m'enyim wɔ Jerusalɛm nyinara: eso me nyansaa tsenaa mo mu.
10. Na dza m'enyiwa hwehwɛe biara, mammfa ennsuma no: mammfa enyigye biara annkam m'akoma, na m'akoma dzii ehurusi wɔ me berɛ nyinara ntsi; osiandɛ iyi nye me berɛ nyinara ho kyɛfa.
11. Ɔno na mohwɛɛ ndwuma a me nsa yɛe nyinara, na ɔberɛ a meberɛe yɛe no: na, hwɛ, ne nyinara yɛ egyangyandze nye ɔberɛ gyan, na mfaso papa biara nnyi wi yi ase.
12. Na mesanee dwendween nyansa, na abɔdam nye nkwaseasɛm ho: na ebɛnadze na nyimpa a obedzi ɔhen ekyir aba no botum ayɛ? Mekyerɛ adze a woewie yɛ dada no ara a.
13. Nna muhun dɛ saa nyansa mu wɔ mfaso sen nkwaseasɛm, dɛ mbrɛ kan mu wɔ mfaso sen sum no.
14. Onyansafo n'enyiwa wɔ ne tsir mu, naaso ɔkwasea dze, ɔnantsew sum mu. Na muhunii so dɛ esian kor no ara na osian hɔn nyinara.
15. Ɔno na mekae wɔ m'akoma mu dɛ, Dza ɔba kwasea do no, mbrɛ ɔbɛba mo so mo do ara nye no; na ebɛnadze ntsi na muhun nyansa seen binom? Ɔno na mekae wɔ m'akoma mu, dɛ iyiara so mpo egyangyandze a.
16. Na nkaa biara nnyi hɔ daa mma onyansafo, dɛ ɔkwasea ara so; osiandɛ nda a ɔbɛba no mu no nna werɛ efir hɔn dada. Na hwɛ mbrɛ onyansafo dua wu dɛ ɔkwasea ara so!
17. Dɛm ntsi na mikyiir nkwa; osiandɛ dwuma a wodzi no wɔ wi ase no yɛɛ me awerɛhow: osiandɛ ne nyinara yɛ egyangyandze nye ɔberɛ gyan.
18. Na mikyiir me berɛ nyinara a meberɛe wɔ wi ase: osiandɛ otwar dɛ medan migya nyimpa a obedzi m'ekyir aba no.
19. Na woana nyim, dɛ ɔbɛyɛ onyansafo anaa ɔkwasea o? Naaso obedzi me berɛ nyinara a maberɛ na makyerɛ mu nyansa wɔ wi ase no no do. Iyiara so mpo egyangyandze a.
20. Na minyaa abagura wɔ me berɛ a meberɛe wɔ wiadze nyina ho.
21. Na nyimpa bi wɔ hɔ a ɔdze nyansa, nye nyimdzee, nye enyigye berɛ; naaso nyimpa a ɔmmberɛ mu bi na ɔbɛdan egya no dɛ ne kyɛfa. Iyiara so egyangyandze nye mbusu kɛse a.
22. Na ebɛnadze ara na nyimpa nya no wɔ ne berɛ nyinara, n'akoma n'aperdzi a ɔdze berɛ wɔ wi ase mu?
23. Na ne nda nyinara awerɛhow ara nko, na ne berɛ edwuma yaw a; ampaara, anadwe mpo n'akoma nntɔ ne yamu. Iyiara so egyangyandze a.
24. Biribi papa biara nnyi hɔ ma nyimpa sen dɛ obedzidzi na ɔanom, na ɔama ne kra edzi ndzepa wɔ ne berɛ mu. Iyiara so muhunii, dɛ Nyankopɔn nsamu na ofi.
25. Na woana ara na obenya edzi, na woana ara na n'enyi bɛgye asen emi mara?
26. Na Nyankopɔn dze nyansa, nye nyimdzee, nye dɛw ma nyia ɔsɔ n'enyi no: na ɔdzebɔnyɛnyi dze, ɔma no ɔberɛ edwuma a ɔdze bɔboaboa na ɔahyɛ no kuw, ama ɔdze aama nyia ɔsɔ Nyankopɔn enyi no. Iyiara so egyangyandze na ɔberɛ gyan a.

## Tsir 3

1. Adze biara wɔ ne hyɛber, na asɛm biara wɔ n'aber, wɔ wi yi ase:
2. awoo n'aber, na owu n'aber; aber a wɔtsɛw, na aber a wotu dza wɔatsɛw no;
3. aber a woku, na aber a wɔsa yarba; aber a wobubu gu famu, na aber a wɔma do si;
4. aber a wosu, na aber a wɔserew; aber a wogyam, na aber a wɔsaw;
5. aber a wɔtotow abo gu, na aber a wɔboaboa ano; aber a wɔyɛ etuu, na aber a wogyaa etuuyɛ mu;
6. aber a wɔhwehwɛ adze, na aber a wɔyew adze; aber a wosie adze, na aber a wɔtow adze kyen;
7. aber a wosunsuan mu, na aber a wɔpempam; aber a wɔyɛ komm, na aber a wɔkasa;
8. aber a wɔdɔ, na aber a wɔtan; ɔsa n'aber, na asomdwee n'aber.
9. Mfaso bɛn na nyia ɔyɛ edwuma nya no wɔ dza ɔberɛ ho no mu?
10. Mehu ɔberɛ edwuma a Nyankopɔn dze ama adasamba dɛ wɔmfa mu.
11. Ɔayɛ adze nyina fɛɛfɛw wɔ ne ber mu: eso ɔdze mber ahorow ho adwen ahyɛ hɔn akoma mu, naaso nyimpa nntum nnhu edwuma a Nyankopɔn ayɛ mu, ofitsi ahyɛse araa dze kodu ewiei mpo.
12. Minyim dɛ biribi papa biara nnyi hɔ ma adasamba, sen dɛ wobedzi ehurusi, na wɔayɛ dza oye aber a wɔdze tse ase nyina.
13. Na eso dɛ nyimpa biara bedzidzi na ɔanom, na oenya ne ber nyinara mu ndzepa oedzi no, ɔyɛ Nyankopɔn akyɛdze.
14. Minyim dɛ biribiara a Nyankopɔn yɛ no, ɔnoara na ɔbɛtsena hɔ daa: wɔnnkɛfa hweeara aka ho, eso wonnkeyi do biribiara, na Nyankopɔn ayɛ no dɛm, ama adasa eesuro wɔ n'enyim.
15. Dza ɔwɔ hɔ yi, ɔwɔ hɔ dadaada ana; na dza ɔbɛba no, oenya aba dadaada ana: na Nyankopɔn hwehwɛ dza etwa mu asen no bio.
16. Na nkyii so muhun wɔ wi ase, wɔ atsɛmbu bea do, dɛ emumuyɛ wɔ hɔ; na ndzeyɛtsenenee bea do, dɛ emumuyɛ wɔ hɔ.
17. Mekae wɔ m'akoma mu dɛ, Nyankopɔn bobu atseneneefo na emumuyɛfo nyina atsɛn, osiandɛ ɔahyɛ da bi ama tsirmpɔw na ndzeyɛɛ biara.
18. Mekae wɔ m'akoma mu faa adasamba ho dɛ, Nyankopɔn rosɔ hɔn ahwɛ, na ama woeehu dɛ hɔnankasa wɔtse dɛ mbowa ara.
19. Na dza ɔba adasamba do no ara na ɔba mbowa do; adze kor pɛr ara na ɔba hɔn do: mbrɛ ɔbaako wu no, mbrɛ ɔbaako so wu ara nye no; nyew, ahom kor na hɔn nyinara wɔwɔ; na nyimpa nnyi biribiara a ɔdze kyɛn mbowa: na ne nyinara so mpo, egyangyandze a.
20. Hɔn nyinara wɔkɔ bea kor do; hɔn nyinara wofi huntuma mu, na hɔn nyinara wɔsan kɔ huntuma mu bio.
21. Woana nyim ɔdasanyi no sunsum dɛ ɔfow kɔ sor na abowa sunsum dɛ osian kɔ asaase do famu?
22. Dɛm ntsi muhun dɛ adze papa biara nnyi hɔ, sen dɛ dasanyi bedzi n'edwuma mu ehurusi; osiandɛ ne kyɛpɛn ara nye no: na woana dze no bɛsan aba ma oebohu dza obesi wɔ n'ekyir?

## Tsir 4

1. Nna mesanee hun atseetsee nyina a ɔkɔ do wɔ wi yi ase: na hwɛ, hɔn a wɔtseetsee hɔn no hɔn nyinsuwa, naaso wonnyi ɔwerɛkyekyefo biara; osiandɛ hɔn nhyɛdofo no nsamu wɔ tum, dɛm ntsi wonnyi ɔwerɛkyekyefo.
2. Dɛm ntsi mekaa dɛ ewufo a woewuwu dada no enya no yie sen enyikamfo a wɔda ho tse ase no;
3. nyew, nyia muhun no dɛ oenya no yie seen beenu yi nyina nye nyia wonnyae nnwoo no, na onnyae nnhun ndzeyɛɛbɔn a wɔyɛ no wɔ wi yi ase no.
4. Nna muhun ɔberɛ nye yieyɛ edwuma, dɛ saa iyi ntsi na nyimpa n'enyi ber ne nyɛnko. Iyiara so egyangyandze na ɔberɛ gyan a.
5. Ɔkwasea pompon ne nsa hyehyɛ n'anantamu, na ɔbɔ nankasa no ho abor.
6. Nsapuw ma a asomdwee ka ho no, oye sen nsapuw amaama ebien a edwumadzen nye ɔberɛ gyan ka ho.
7. Nna mesanee hun egyangyandze a ɔwɔ wi yi ase.
8. Obi wɔ hɔ a ɔyɛ ankonam, na onnyi obi ka no ho; nyew, onnyi ba anaa nua; naaso ne berɛ nyinara nnyi ewiei, na ahonya so mmee n'enyiwa. Ɔka dɛ, Woana koraa na mereberɛ dze egyapadze yi egya no na mo so menngye m'enyi bi yi? Iyiara so mpo, egyangyandze a; nyew, ɔyɛ ɔberɛ edwuma dzendzen.
9. Beenu ye sen ɔbaako; osiandɛ wonya hɔn berɛ mu akatua pa.
10. Na sɛ wɔhwe ase a, ɔbaako bɛma ne nyɛnko do: mbom ɔbaakofo a ɔhwe ase a onnyi obi a ɔbɛma no do no, ondue.
11. Bio so, sɛ wɔnam beenu da a, ɔnodze hɔn ho yɛ hɔn hyew: na ɔbaakofo dze, ɔbɛyɛ dɛn no nko no ho ayɛ no hyew?
12. Na sɛ nyimpa bi dzi ɔbaakofo do nyim a, beenu nye no bedzi esi; na ahoma a ɔpam ho ebiasa no, ɔnntsew ntsɛntsɛm.
13. Ɔfanyim dɛ aberantsɛ hianyi onyansafo bobu man, sen ɔhen akɔdaa ɔkwasea a onntsie afotu bio.
14. Kaansa aberantsɛ no fi efiadze ara na obedzii hen; anaa n'ahenman mu hɔara mpo na wɔwoo no hianyi a oye.
15. Muhun atseasefo nyinara a woridzi hɔn dwuma wɔ wi yi ase, na muhun aberantsɛ bi so a ɔbɛba ebedzi ɔhen no n'adze.
16. Ɔman no nyinara, mpo hɔn a odzii hɔn do hen no, nye hɔn a wobedzi n'ekyir aba no yɛ dɔm kɛse, naaso oyi so mpo hɔn enyi renngye no ho. Ampaara iyiara so egyangyandze na ɔberɛ gyan a.

## Tsir 5

1. Sɛ ekɔ Nyankopɔn fie a, hwɛ dza eyɛ no yie. Oye dɛ ebɛbɛn etsie, sen dɛ ebɔbɔ afɔr dɛ nkwasea: na hɔn dze, wonnyim mpo dɛ wɔreyɛ bɔn.
2. Mma mma w'ano nnyɛ tobɛrtobɛr, na mma mma w'akoma mmpɛ ntsɛm nnkasa wɔ Nyankopɔn enyim; na Nyankopɔn wɔ sor, na ɔwo dze ewɔ ase: dɛm ntsi ma wo kasaa nyɛ nyaa na ntsiantsia.
3. Na adaaso dze edwuma dodow ba; na ɔkwasea ne ndze dze nsɛm dodow ba.
4. Sɛ ebɔ Nyankopɔn anohoba a, mma nnkyinkyim no tua ho: tua dza edze bɔɔ anohoba no., #Dwom 66.13
5. Ɔfanyim dɛ ennkɔbɔ anohoba, sen dɛ ebɔbɔ anohoba na innkotua.
6. Mma mma kwan ma w'ano mmfa wo nnkɔ bɔn mu; eso mma nnse ɔbɔfo no dɛ dza mekae no mfom a. Ɔyɛ dɛn ntsi na ebɛma Nyankopɔn no bo efuw wo ndze, na ɔasɛɛ wo nsaano edwuma, dɛ enndzi w'anohoba do ntsi?
7. Na dɛm na ɔnam adaaso dodow na egyangyandze na nsɛm pii do ba: Nyankopɔn mbom na ɔwo dze suro no.
8. Sɛ ihu ɔbɔbɔfo ne haw, na atsɛmbu na pɛrpɛr a ɔadan enyi enyiber mu wɔ ɔmansin biara mu a, mma mma dɛm adze no nnyɛ wo nwanwa: na obi a ɔyɛ abɔso no, rohwɛ no so no do; na abɔso bi wɔ hɔ sen hɔn nyina.
9. Nkyii so asaase do mfaso wɔ hɔ ma nyimpa nyinara: na asaase som ɔhen nankasa.
10. Nyia ɔpɛ dwɛɛtɛɛ no, dwɛɛtɛɛ nnkɛmee no; na nyia ɔpɛ adze dodow no, ndɔbaa nnkɛmee no: iyi so egyangyandze a.
11. Aber a ndzepa adɔɔ so no, hɔn a wodzi no so dɔɔ so: na mfaso bɛn na ɔwɔ hɔ ma ndzɛmba no wura, dɛ ɔdze n'enyiwa bɔhwɛ ara?
12. Odwumayɛfo ne nda yɛ dɛw, sɛ odzidzi kakra o, kɛse o: naaso obirɛmpɔn ne mee dze, ɔnnkɛma no kwan ma ɔada.
13. Mbusu yaayaw bi wɔ hɔ a mehu no wɔ wi yi ase, ɔno nye yi; ahonya a no wura kora do ma nankasa no mbusu:
14. na eguadzi bɔn ma ahonya no sɛɛ; na sɛ ɔawo ɔba a, biribiara nnka ne nsamu.
15. Dɛ mbrɛ ofi ne na ne yamu bae no, adagyaw ara so na ɔdze bɛsan akɔ dɛ mbrɛ ɔbae no, na onnkenya ne berɛ mu hweeara, dɛ ɔdze bekitsa akɔ.
16. Na iyi so mbusu yaayaw a, dɛ mbrɛ ɔnam bae no ara pɛr, dɛmara so na ɔbɔkɔ: na mfaso bɛn na ɔyɛ ma no dɛ ɔberɛ ɔberɛhun?
17. Na ne nda nyinara mu so odzidzi wɔ sum mu, na no bo fuw dodow na onya yarba na yamugya.
18. Hwɛ, dza mehu dɛ oye na ɔyɛ fɛw nye dɛ obi bedzidzi na ɔanom, na oenya edziyie wɔ ne berɛ a ɔaberɛ wɔ wi yi ase nyinara mu, no nkwa nda nyinara a Nyankopɔn dze ama no no: na iyi nye ne kyɛpɛn.
19. Nyimpa biara so a Nyankopɔn ama no ahonya na ahodze, na ɔama no tum a ɔdze dzi bi, na ɔfa ne kyɛfa, na odzi ne berɛ mu ehurusi no; iyi nye Nyankopɔn akyɛdze.
20. Na ɔnnkɛkaa no nkwa nda pii; osiandɛ Nyankopɔn ama no enyigye dodow wɔ n'akoma mu.

## Tsir 6

1. Mbusu bi wɔ hɔ a mehu wɔ wi yi ase, na ɔhyɛ adasa do:
2. nyimpa a Nyankopɔn ma no ahonya, ahodze, nye enyidzi, na dza ɔyɛ no akɔndɔ mu biara mmbɔ ne kra, naaso Nyankopɔn mma no tum a ɔdze bedzi bi, mbom ɔhɔho na odzi; iyi egyangyandze a, na ɔyɛ yarba bɔn.
3. Sɛ nyimpa wo ɔha, odzi mfe pii araa ma ne mfe dɔɔ so, na mbom papa ammee ne kra, na nkyii so oennya efunsie pa a; meka, dɛ ɔba a owuu ne na yamu mpo ye sen no:
4. na ɔno dze, ɔba no egyangyandze mu, na ɔkɔ no sum mu, na sum kata ne dzin do;
5. nkyii so oennhu ewia na onnyim so; oyi mpo, ɔwɔ ahomgye sen dɛm nyimpa no:
6. nyew, kaansa odzi mfe apem mbɔho mpo a, onnya mu yiedzi biara: aso nnyɛ fakor na hɔn nyinara wɔkɔ?
7. Nyimpa ne berɛ nyinara, n'anomu ntsi a, naaso n'akɔndɔ mmee.
8. Na mfaso bɛn na onyansafo wɔ ma ɔkyɛn ɔkwasea, anaadɛ ebɛnadze na hianyi a onyim atseasefo enyim nantsew wɔ?
9. Ɔfanyim enyiwa n'adzehu sen akɔndɔ a okyin: iyi so egyangyandze na ɔberɛ gyan.
10. Dza ɔaba biara, wɔato no dzin dada ana, na wonnyim no dɛ nyimpa a: eso onnkotum ɔnye nyia no ho yɛ dzen sen no efimfen.
11. Ɔnam dɛ ndzɛmba pii wɔ hɔ a wɔma egyangyandze dɔr ntsi, nyimpa ne mfaso wɔ hen?
12. Na woana na onyim dza oye ma nyimpa wɔ no nkwa mu, no nkwa huhuw ne nda a ɔhwer no dɛ sunsuma? Na woana botum aka akyerɛ nyimpa dza obesi n'ekyir wɔ wi yi ase?

## Tsir 7

1. Dzin pa ye sen ngo a ɔsom bo; na owuda sen awoda.
2. Eyiadze no kɔ ye sen aponto ase kɔ: osiandɛ ɔbra twa owu na ohia dɛ adasa dwendwen ho yie.
3. Awerɛhow ye sen enyigye: osiandɛ dza ɔdze awerɛhow ba no ma osuahu.
4. Enyansafo akoma wɔ eyiadze; na nkwasea akoma dze ɔwɔ enyigye fi mu.
5. Enyansafo enyimka ne tsie ye sen dɛ nyimpa betsie nkwasea hɔn adwontow.
6. Na mbrɛ nsoɛ dɛw turuturu wɔ kutu ase no, dɛmara so na ɔkwasea ne serew tse: dede gyan a; iyi so egyangyandze a.
7. Ampaara apempensi ma onyansafo dan kwasea; na mboabagye fura enyiwa.
8. Adze n'ewiei ye sen n'ahyɛse: na sunsum mu abotarnyi no, oye sen sunsum mu ɔkontompɔnyi.
9. Mma mmpɛ ntsɛm wɔ wo sunsum mu mmfa ebufuw: na ebufuw tse nkwasea hɔn akoko mu.
10. Mma woara ennka dɛ, Ɔyɛ dɛn ntsi na nkan no nda no oye sen iyinom yi? Osiandɛ nyansa biara nnyi dɛm asɛmbisa yi mu?
11. Nyansa ye dɛ egyapadze ara so: nyew, oye dodow ma hɔn a wohu ewia.
12. Na nyansa yɛ akoban, dɛ mbrɛ sika so yɛ akoban: na nyimdzee n'abɔso nye yi, dɛ nyansa kora nyia ɔwɔ no no nkwa.
13. Dwendwen Nyankopɔn n'edwuma ho: na woana botum atsentsen dza ɔakyeakyea no no?
14. Eyiedzi da mu, ma w'enyi ngye, na ahohiahia da mu, dwendwen: mpo Nyankopɔn ayɛ iyi afam ɔno ho, amma nyimpa biara ennhu n'ekyir biribiara a ɔbɛba.
15. Iyinom nyinara mehu wɔ m'egyangyandze nda no mu: ɔtseneneenyi wɔ hɔ a ne ndzeyɛtsenenee nyina mu no, wotwa no kyen nna omumuyɛfo bi so wɔ hɔ a n'emumuyɛ nyina ekyir no, ɔkyɛr wiadze.
16. Mma nnyɛ woho tseneneenyi nntra do; eso mma nnyɛ onyansafo nntra do: ɔyɛ dɛn ntsi na ebɛsɛɛ woara woho?
17. Mma nnyɛ omumuyɛfo nntra do, eso mma nnyɛ kwasea. Ɔyɛ dɛn na ibotwar wo mber ano ewu?
18. Oye dɛ ibosuo iyiara mu; nyew, ɔno so, mma nnyi wo nsa mmfi ho: na nyia osuro Nyankopɔn no, obefi ne nyinara mu efi.
19. Nyansa yɛ ahoɔdzen ma onyansafo sen kuropɔn mu ahemfo du.
20. Ampaara, ɔtseneneenyi nnyi asaase do a ɔyɛ papa na ɔnnyɛ bɔn.
21. Eso mma mmfa nsɛm a wɔkeka nyinara nnyɛ asɛm; amma anntse dɛ w'akowaa rodom wo:
22. na wankasa w'akoma so hu no mpɛn pii dɛ ɔwoara so adom binom dɛmara.
23. Iyinom nyinara medze nyansa mosɔe hwɛe: mesee dɛ, mubohu nyansa; na ɔno so ɔnye me ntamu waree.
24. Dza ɔwɔ hɔ yi, ɔwɔ ekyirekyir, na ɔyɛ dɔnkuronn: woana botum ehu?
25. Medaan moho, na musuaa m'akoma mu dɛ mubohu na mapɛnsapɛnsa, na mahwehwɛ nyansa na ndzɛmba ase, na mehu dɛ emumuyɛ yɛ nkwaseadze, na nkwaseasɛm yɛ abɔdam:
26. na mehu adze a ɔyɛ wenwen sen owu, mekyerɛ ɔbaa a ɔyɛ mfir, na n'akoma yɛ asawu, na ne nsa tse dɛ mpokyerɛ: nyia ɔsɔ Nyankopɔn enyi no, obefi ne nsa efi; na ɔdzebɔnyɛnyi dze, ɔbɛkyer no.
27. Hwɛ, dza mehu nye yi, Ɔsɛnkafo no na ɔse, ɔdze adze kor so reka ho, dze ahwehwɛ ne siantsir:
28. ɔno na me kra da ho hwehwɛ, naaso munnhunii: ɔbarimba baako na mehu no wɔ apem mu; na ɔbaa dze, munnhunii wɔ hɔn nyinara mu.
29. Hwɛ, iyiara nko na mehu dɛ Nyankopɔn bɔɔ dasanyi tɔɔtsenn; na hɔnara na wɔakɔhwehwɛ tsirmu nhyehyɛɛ pii.

## Tsir 8

1. Woana na ɔtse dɛ onyansafo no? Na woana na ɔtse ndzɛmba ase? Nyimpa nyansanyi ne nyansaa ma n'enyim hyerɛn, na n'enyim pirim sakyer.
2. Mutu wo fo, dɛ, Dzi ɔhen ne mbrasɛm do, mekyerɛ Nyankopɔn ne ntam no a.
3. Mma mmpɛ ntsɛm mmfi n'enyim nkɔ; mma nnsi nketse wɔ ndzebɔn mu: na dza ɔsɔ n'enyi biara na ɔyɛ.
4. Osiandɛ ɔhen n'asɛm mu wɔ tum, na woana botum ase no dɛ, Ebɛnadze na ereyɛ yi?
5. Obiara a odzi mbrasɛm no do no, onnkohu ebusudze biara; na nyansafo n'akoma hu aber na atsɛmbu mu:
6. na aber na atsɛmbu wɔ hɔ ma asɛm biara; osiandɛ nyimpa no mbusu so wɔ no do:
7. na onnyim dza ɔbɛba; na woana botum akyerɛ no mbrɛ obesi bɛba?
8. Nyimpa biara nnyi hɔ a ɔwɔ ehum do tum dɛ ɔdze besianka no; eso onnyi tum wɔ owuda do; na ahomgye bi nnyi ɔsa no mu: na emumuyɛ nnkegyaa ne yɛfo.
9. Iyi nyinara mehu, na medze m'akoma ato edwuma biara a wodzi no wɔ wi ase no do: aber bi wɔ hɔ a nyimpa dzi ne nyɛnko no do tum dze ma noara no mbusu.
10. Na dɛmara so na muhun emumuyɛfo a wosiee hɔn, na wɔhɛɛn adakamona mu; na hɔn a wɔayɛ dza ɔfata no so, wofii krɔnkrɔnbea hɔ kɔree, na werɛ fiir hɔn wɔ kurow no mu: iyi so egyangyandze a.
11. Ɔnam dɛ wɔmmpɛ ntsɛm mmbu emumuyɛ ho atsɛn ntsi na adasamba dze esi hɔn akoma mu pɔkyee dɛ wɔbɔbɔ mbusu no.
12. Kaansa dzebɔnyɛnyi bɔbɔ mbusu mpɛn ɔha, na ɔama ne nda awar mpo a, ɔyɛ dɛn ara a minyim dɛ obesi yie ama hɔn a wosuro Nyankopɔn, mekyerɛ hɔn a wosuro n'enyim no:
13. naaso onnkesi yie ama omumuyɛfo, eso ɔnnkɛma ne nda a ɔtse dɛ sunsuma no awar; osiandɛ onnsuro Nyankopɔn enyim.
14. Egyangyandze bi wɔ hɔ a wɔyɛ no asaase do; dɛ atseneneefo wɔ hɔ a adze to hɔn dɛ mbrɛ ɔfata emumuyɛfo edwuma; bio, emumuyɛfo wɔ hɔ a adze to hɔn dɛ mbrɛ ɔfata atseneneefo edwuma: nna mesee dɛ iyi so egyangyandze a.
15. Ɔno na mekamfoo enyigye, osiandɛ nyimpa nnyi adze papa biara wɔ wi ase, dɛ obedzidzi, na ɔanom, na n'enyi agye: na ɔno ɔbɛfam no ho ne berɛ mu wɔ no nkwa nyinara a Nyankopɔn dze ama no wi ase no mu.
16. Aber a medze m'akoma memaa dɛ mubohu nyansa, na mehu edwuma a wodzi no wɔ asaase do no: (na eso obi nnyi hɔ a n'enyiwa nnda adzekyee na adzesaa:)
17. nna mohwɛɛ Nyankopɔn no ndwuma nyina, dɛ nyimpa nntum nnhu dwuma a wodzi no wi ase no: osiandɛ sɛ ɔberɛ bɛn na nyimpa bɛberɛ ahwehwɛ a, orunnhu; ampaara so bio dɛ, sɛ nyansafo dwen dɛ obohu a, orunntum nnhu ara da.

## Tsir 9

1. Na iyi nyinara na medze too m'akoma mu, dɛ nkyɛ mobɔhwehwɛ iyi nyinara mu; dɛ atseneneefo, na enyansafo, na hɔn ndwuma, wɔ Nyankopɔn nsamu: sɛ ɔdɔ o, ɔtan o, nyimpa nnyim; ɔhaw kor no ara na hɔn nyina wodua mu.
2. Adze nyina ba nyimpa nyinara do pɛr: esian kor na ɔwɔ hɔ ma atseneneefo na emumuyɛfo; ɔwɔ hɔ ma nyia ɔbɔ afɔr na nyia ɔmmbɔ afɔr: nyia ɔyɛ nyimpa papa, na nyia ɔyɛ nyimpa bɔn so tse ara nye no; na nyia noho tsew na nyia noho nntsew so.
3. Iyi yɛ ɔhaw kɛse wɔ dza wɔyɛ no wɔ wi ase nyinara mu, dɛ esian kor wɔ hɔ ma hɔn nyinara: ampaara so, adasamba akoma ahyɛ ewurkadze ma, na abɔdam wɔ hɔn akoma mu ber a wɔtse ase, na ɔno n'ekyir no, wɔkɔ ewufo nkyɛn.
4. Na enyidado wɔ hɔ ma atseasefo nyina: osiandɛ bɔdɔm nyikan ye sen awendadze a oewu.
5. Na atseasefo nyim dɛ wobowu ara: naaso ewufo dze, wonnyim hwee bio, eso wonnyi akatua bio; na werɛ efir hɔn ho nkaa.
6. Hɔn dɔ o, hɔn enyitan na hɔn enyiber o, ahera dada; eso wonnyi kyɛfa biara bio ara da wɔ dza wɔyɛ no wɔ wi yi ase no mu.
7. Kɔ do ara, fa enyigye dzi w'edziban, na fa enyigye akoma nom wo nsa, na Nyankopɔn enyi asɔ wo ndwuma dada.
8. Ma wo ntar nhoa daa; na mma mma seradze mmpa wo tsirmu.
9. Enye wo yer a edɔ no no ntsena enyigye mu wɔ w'egyangyandze nkwa nda nyinara a Nyankopɔn dze ama wo wi ase no mu, wɔ w'egyangyandze nda nyinara mu: na ɔno nye wo kyɛfa wɔ nkwa mu, na wo berɛ a eberɛ wɔ wi ase mu.
10. Biribiara a edze wo nsa bɛka dɛ ereyɛ no, fa w'ahoɔdzen yɛ; osiandɛ edwuma, anaa nhyehyɛɛ, anaa nyimdzee, anaa nyansa biara nnyi adakamona a erokɔ mu no mu.
11. Medaan moho, na muhun wɔ wi ase, dɛ empiresi nnyɛ ahoɔharfo dze, na dɛ ɔko nnyɛ ahoɔdzenfo dze, nyew, dɛmara na boodoo nnyɛ enyansafo nko dze, na eso enyimpa nnyɛ edwimfo dze; na mber na esian ba hɔn nyinara do.
12. Bio, nyimpa nnyim ne mber so: dɛ nam a wɔdze eboa saw hɔn, na dɛ nnoma a wɔpa hɔn efir mu no, dɛmara so na wosua adasamba efir wɔ mber bɔn a ɔba hɔn do awerɛfir mu no mu.
13. Dɛmara so na mehu nyansa wɔ wi ase, na ɔyɛɛ kɛse wɔ m'enyiwa do:
14. kurow kakraba bi wɔ hɔ, na nyimpa kumaabi na wɔwɔ mu; na ɔhen kɛse bi soɛɛr do, na obotui hyɛɛ do, na ɔtotoow ho abantsentsen akɛse:
15. afei wohun mu hɔ onyansafo hianyi bi, na ɔnam ne nyansaa do gyee kurow no; naaso nyimpa biara annkaa ohianyi no.
16. Naaso mese dɛ, Nyansa ye sen ahoɔdzen: kaansa woebu nyimpa hianyi ne nyansaa no enyimtsia, na ne nsɛm so wɔnntse mpo a.
17. Enyansafo nsɛm a wɔka no komm no, wɔtse no yie sen nyia odzi nkwasea do tum ne nkekamu no.
18. Nyansa ye sen akondadze: na dzebɔnyɛnyi kor sɛɛ papa pii.

## Tsir 10

1. Dɛ mbrɛ nwansema fun ma eduforafo ne seradze yi nka bɔn no: dɛmara so na nkwaseadze kakrabaa bor nyansa na enyidzi do.
2. Nyimpa nyansafo n'akoma dze no kɔ n'abanyimfa; na ɔkwasea n'akoma dze no kɔ n'abankum.
3. Mpo sɛ ɔkwasea nantsew kwan biara do a, ne ntseasee bɔ no, na ɔda no ho edzi dɛ ɔkwasea a.
4. Sɛ otumfo no sunsum soɛr tsia wo a, mma mmfi w'ananmu; na ngyaamu dwedwe mfom pii.
5. Mbusu bi wɔ hɔ a mehu no wɔ wi ase a ɔtse dɛ mfom a ofi otumfo hɔ ba.
6. Wɔama nkwaseafo dzibew akɛse akɛse, ma ahonyafo mbom tsetse famu.
7. Mehu nkowaa a wɔtsetse mpɔnkɔ do, na ahenmba a wɔnenam dɛ nkowaa wɔ asaase do.
8. Nyia otu mona no, ɔbɔtɔ mu; na obiara a obubu ban mu no, abowatsena bɔsɔw no.
9. Obiara a opue abo no, wɔdze bepira no; na nyia ɔpaa ndua no, ɔdze bɔ noho mbusu.
10. Sɛ dadze n'ano kum, na obiara annsew ano a, ɔnodze ɔwɔ dɛ wɔma no ahoɔdzen kɛse: naaso hu no dɛ nyansa bɛma esi wo yie.
11. Sɛ abowatsena sɔw ansaana wɔakyer no nkaber a, nna mfaso biara nnyi nkaberkyerfo no ho.
12. Nyimpa nyansafo n'anomu nsɛm yɛ adom; na ɔkwasea dze, n'anofamfa bɛmen narankasa.
13. Ɔkwasea ne kasaa ahyɛse yɛ nkwaseasɛm, na n'ewiei no yɛ abɔdam emumuyɛ.
14. Ɔma n'asɛm so dɔɔ so: naaso nyimpa nnyim dza ɔbɛba; na dza obesi n'ekyir aba no, woana botum aka akyerɛ no?
15. Ɔkwasea ne berɛ haw no, ntsi onndu no botae ho.
16. Asaase e, due! Aber a wo hen yɛ abofra, na w'asafohemfo dzidzi anapa!
17. Asaase e, osiarfo nye wo oo! Ber a wo hen yɛ ekunyin ba, na w'asafohemfo dzidzi ber a ɔsɛ dze nya ahoɔdzen na wɔnnyɛ asabokwafo!
18. Akwadwer ara ntsi na nkurii pa bɔ mu; na nsamugow na ɔma ɔdan nwin.
19. Asereserew ntsi na wɔto pon, na nsa ma ɔbra mu enyigye: na sika bua adze nyinara.
20. Mma nndom ɔhen, mpo wɔ w'adwen mu; na mma nndom obirɛmpɔn wɔ w'adankyir: na wimu anoma dze ndze no bɔkɔ, na dza otuatua ntɛkyerɛ bɔkɔ akɛka asɛm no.

## Tsir 11

1. Totow w'edziban gugu nsu enyi: na daakye bi wo nsa bɛka.
2. Fa bi ma beesuon, nyew, fa ma baawɔtwe mpo; na innyim mbusu kor a ɔbɛba asaase do.
3. Sɛ nsu hyɛ nsuwusiw ma a, otue gu asaase do; na sɛ dua kɔhwe pomu afamu anaa kwaamu afamu a, beebi a dua no ahwe no, mbrɛ ɔbɛda ara nye no.
4. Nyia ɔhwɛ mframa enyim no, onnkodua; na nyia ɔhwɛ nsuwusiw no, onnkobu da.
5. Dɛ mbrɛ ɔwo innyim mbrɛ mframa no kwan da, anaaso innyim mbrɛ mbiew si nyin wɔ onyinsemfo ne yamu no; dɛmara so mpo na ɔwo innyim Nyankopɔn a ɔyɛ adze nyina no n'edwuma.
6. Dua w'aba anapa, na ewimbir so mma nnyi wo nsa mmfi ho: na ɔwo innyim no mu dza ɔbɛyɛ prɔmprɔm, sɛ iyi o, ɔno o, anaa beenu nyina na wɔbɔbɔ mu ayɛ yie o.
7. Ampaara dɛ kan yɛ dɛw, na ɔyɛ enyiwa fɛw dɛ obohu ewia.
8. Nyew, sɛ nyimpa dzi mfe pii a, wɔmma n'enyi ngye ne nyinara mu; naaso wɔmma ɔnkaa sum nda no, na wɔbɔdɔɔ so. Dza ɔbɛba nyinara egyangyandze a.
9. Aberantsɛ e, ma w'enyi ngye wo mberantsɛber mu oo; na ma w'akoma ntɔ mu wɔ wo mberantsɛber mu, na fa wankasa w'akoma n'akwan do, na dza woara w'enyiwa tua mu: naaso hu dɛ iyi nyinara ntsi Nyankopɔn dze wo bɔkɔ atsɛmbu mu.
10. Dɛm ntsi yi adwendwen fi w'akoma mu, na ma emumuyɛ mpar wo honam: na mbofraber na mberantsɛber yɛ egyangyandze.

## Tsir 12

1. Eso kaa wo Bɔfo wɔ wo mberantsɛber mu, ansaana mbusu da no aba, na mfe a ebɛse dɛ, Minnyi mu enyigye no, edu;
2. ansaana ewia, na kan, na bosoom, na nworaba ahyehyɛ sum, na nsuwusiw agye nyankom ekyir:
3. da a fie aweɔmfo ho bɔpopo, na mbarimba ahoɔdzenfo mu bɔkonkom, na ewunyamfo begyaa osiandɛ hɔnho esuar ntsi, na hɔn a wodua atena ntokura mu hwɛ adze no hɔn enyiwa do bɛyɛ kusuww,
ECC.12.4, na wɔatotow abɔntsen do mbobow no mu; ber a ewuyam ne dede abrɛ adze no. Wɔbɔsoɛr anoma no su ano, na mbaa adwontofo nyinara wɔbɛbrɛ hɔn adze;
5. nyew, wobosuro dza ɔkrɔn biara, na ehuyi bɛba kwan mu; na almɔnd dua bɔbɔ nhyiren, na abɛbɛw ayɛ adzesoa, na akɔndɔ tun etwa: osiandɛ dasanyi rokɔ ne daa fie, na eyiyɛfo rikyin abrɔn do:
6. ansaana dwetɛ ahoma bɛtsew, anaa sika toa bɛpaa, na ehina no abɔ nsubura ho, anaa supi hwiir ebubu;
7. na dɛtse bɛsan akɔ asaase mu dɛ mbrɛ nkyɛ ɔtse, na sunsum bɛsan akɔ Nyankopɔn a ɔdze mae no hɔ.
8. Egyangyandze mu egyangyandze, Ɔsɛnkafo no na ɔse; ne nyinara egyangyandze a.
9. Na bio so, osiandɛ Ɔsɛnkafo no ɔyɛ onyansafo ntsi, ɔdaa ho ara kyerɛkyerɛɛ ɔman no nyimdzee; nyew, ɔdwendween ho, na ɔpɛnsaa mu, na obubuu mbɛbusɛm pii.
10. Ɔsɛnkafo no hwehwɛɛ dɛ obohu nsɛm a ɔyɛ enyigye, na dza wɔakyerɛw no tɔɔtsenyɛ mu, mekyerɛ, nokwar nsɛm.
11. Onyansafo ne nsɛm tse dɛ ɔnantwikafo ndadzepoma; na dɛ mbrɛ mprɛgow a wɔdze etsintsim yie tse no, dɛmara so na nsɛm a ɔkandzifo kor na ɔka no tse.
12. Na nkyii so bio, me ba, tsie afotu; nwoma pii ne yɛ nnyi ewiei; na nwomasua dodow pii so mu wɔ ɔhaw.
13. Asɛm no n'ewiei nye yi, ne nyinara wɔatse: suro Nyankopɔn, na dzi ne mbrasɛm do; na iyiara nye dza wɔrohwehwɛ efi nyimpa hɔ.
14. Na Nyankopɔn dze dwumadzi biara bɛba asɛndzii, ɔnye esumasɛm biara, sɛ oye o, sɛ omuo o.

