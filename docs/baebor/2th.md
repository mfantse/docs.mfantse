# "2 Tesalonikafo"

## Tsir 1

1. Paul nye Silvanus nye Timoti dze kɛma Tesalonika asɔrasɔr a wɔwɔ hɛn Egya Nyankopɔn nye Ewuradze Jesus Kraest mu no;
2. adom nye asomdwee a ofir Egya Nyankopɔn nye Ewuradze Jesus Kraest hɔ nka hom.
3. Enuanom, ɔsɛ hɛn dɛ yɛda Nyankopɔn ase daa wɔ hom ntsi, dɛ mbrɛ ɔfata, osiandɛ hom gyedzi rinyin mbordo, na dɔ a hom nyina dze dodɔ homho nkorkor no adɔɔ so;
4. na ɔma hɛnankasa so yɛhyehyɛ hɛnho wɔ hom mu wɔ Nyankopɔn asɔrasɔr mu wɔ hom abotar nye gyedzi a ɔwɔ hom ahohia nye amandzehu a hom rosɔw nyina mu ntsi;
5. ɔno na ɔyɛ Nyankopɔn atsɛn tsenenee sɛnkyerɛdze a ɔda gua, ama woeebu hom dɛ hom sɛ Nyankopɔn ahendzi a hom ruhu ho amandze no.
6. Osiandɛ ɔtsen wɔ Nyankopɔn enyim dɛ ɔdze ahohia tua hɔn a wohiahia hom ho no kaw,
2TH.1.7, na hom a worihiahia hom ho dze, ɔma hom nye hɛn ahomgye, wɔ da bi a Ewuradze Jesus Kraest beyi noho efi sor, nye no tum abɔfo,
2TH.1.8, wɔ gyaframee mu, na oebotua hɔn a wonnyim Nyankopɔn na wonntsie hɛn Ewuradze Jesus Kraest asɛmpa no kaw.
9. Hɔn na wobenya akatua bɔn, ɔsɛɛ a onnyi ewiei, efi Ewuradze enyim, nye n'ahoɔdzen enyimnyam no ho
10. ber a ɔbɛba ma wɔaahyɛ no enyimnyam wɔ n'ahotseweefo mu, na wɔaahwɛ no dɛ anwanwadze wɔ hɔn a wɔgye dzi nyina mu, osiandɛ wɔagye hɛn dasee a yedzii no wɔ hom mu no edzi wɔ da no mu.
11. Dɛm ntsi so na yɛsɔr ma hom daa dɛ, hɛn Nyankopɔn mbu hom dɛ hom sɛ hom frɛ, na ɔmma n'ayamuyie enyisɔ, nye gyedzi edwuma no nyɛ ma wɔ hom mu;
12. na wɔaahyɛ hɛn Ewuradze Jesus dzin enyimnyam wɔ hom mu, nye hom so wɔ no mu, dɛ mbrɛ hɛn Nyankopɔn nye Ewuradze Jesus Kraest n'adom tse.

## Tsir 2

1. Afei enuanom, ɔfa hɛn Ewuradze Jesus Kraest ne mbae no, na dɛ yɛbɔboa ano ehyia ne nkyɛn dze, yɛkotow serɛ hom dɛ
2. mma hom mma wonndua sunsum anaa asɛm, anaa nwoma bi a ɔwɔ dɛ ofi hɛn hɔ do nndan hom adwen ntsɛm, anaa nntu hom akoma dɛ gyama Kraest da no enya edu.
3. Mma obiara nndaadaa hom wɔ biribiara ho, osiandɛ da no nnkɛba, gyedɛ gyedzi ho asehwe no aba ana, na woeyi omumuyɛnyi no edzi, mekyerɛ, ɔsɛɛ ba no a.
4. Ɔhoran noho, ɔmema noho do tsia dza wɔfrɛ no onyame biara, anaa dza wɔsɔr no nyina, ma ɔtsena Nyankopɔn asɔrdan mu dze noho kyerɛ dɛ ɔno nye Nyankopɔn no.
5. Ana hom nkaa dɛ mowɔ hom nkyɛn no mekaa yinom nyina kyerɛɛ hom?
6. Na afei hom nyim dza osiw kwan, ama woeeyi no akyerɛ wɔ nankasa n'aber do.
7. Na mbrato esumasɛm no enya reyɛ edwuma, na obi na orisiw kwan ma ekodu dɛ wobeyi no hɔ.
8. Nna nkyii wobeyi nyia onndzi mbra biara do no akyerɛ, ɔno na Ewuradze Jesus dze n'anomu ehubɔw boku no, na ɔdze ne mbae no mpuei bɛma ɔaasɛɛ.
9. Ɔno ne mbae no ɔnam abɔnsam edwuma do ba, wɔ tum nye nsɛnkyerɛdze nye ator anwanwadze nyina mu
10. nye dza ɔnntsen ndaadaa nyina mu ma hɔn a wɔreyew no, osiandɛ wɔapow dɛ wɔbɔdɔ nokwar ma wɔaagye hɔn nkwa.
11. Iyi ntsi na Nyankopɔn soma ndaadaa dwumadzi ba hɔn mu ama wɔaagye atorsɛm edzi:
12. na woeebu hɔn a wɔanngye nokwar no enndzi na mbom hɔn enyi sɔɔ dza ɔnntsen no nyina atsɛn.
13. Na hɛn dze, ɔsɛ hɛn dɛ yɛda Nyankopɔn ase daa wɔ hom ntsi, enuanom a Ewuradze dɔ hom, osiandɛ Nyankopɔn fi ahyɛse yii hom kɔr nkwagye mu wɔ Sunsum ahosan nye nokwar gyedzi a
14. ɔnam hɛn asɛmpa no do afrɛ hom aba mu, ma hom eenya Kraest Jesus enyimnyam no.
15. Dɛm ntsi, enuanom, hom ngyina pintsinn na hom nsuo atsetsesɛm a yɛnam asɛm anaa nwoma do kyerɛkyerɛɛ hom no mu.
16. Afei hɛn Ewuradze Jesus Kraest nankasa nye Egya Nyankopɔn a ɔdɔɔ hɛn na ɔmaa hɛn onnyiewiei awerɛkyekyer nye enyidado pa a ɔnam adom do no,
2TH.2.17, ɔnka hom akoma nto mu na ontsintsim hom wɔ asɛm nye edwuma pa nyina mu.

## Tsir 3

1. Dza aka no, enuanom, hom mbɔ mpaa mma hɛn, ama Ewuradze n'asɛm no atserɛw ntsɛntsɛm na wɔahyɛ no enyimnyam wɔ beebiara dɛ mbrɛ ɔtse wɔ hom nkyɛn no;
2. na wɔngye hɛn mfi nyimpabɔnfo nye emumuyɛfo nsamu, osiandɛ nnyɛ nyimpa nyina na wɔwɔ gyedzi no.
3. Na Ewuradze yɛ ɔnokwafo, ɔbɛma hom etsim, na ɔakora hom do wɔ omumuyɛnyi no ho.
4. Na yɛwɔ Ewuradze mu awerɛhyɛmu wɔ hom ho dɛ hom reyɛ dza yɛakyerɛ hom no, eso hom bɔkɔ do ayɛ.
5. Na Ewuradze ngya hom akoma nkɔ Nyankopɔn ho dɔ nye penkyɛr a Kraest dze ma no mu.
6. Afei yɛhyɛ hom, enuanom, wɔ Jesus Kraest dzin mu, dɛ hom ntwe homho mfi onua biara a ɔnantsew basabasa, na onndzi tsetse nkyerɛkyerɛ a yɛdze maa hom no do ho.
7. Na homankasa hom nyim dɛ ɔsɛ dɛ hom suasua hɛn; osiandɛ yɛannyɛ akwadwer wɔ hom mu;
8. eso yenndzi obiara nsamu edziban kwa, na mbom mbɔdzembɔ mu nye ɔberɛ mu na yɛyɛɛ edwuma adzekyee nye adzesaa, amma yaannyɛ adzesoadze amma hom mu biara:
9. nnyɛ dɛ yennyi ho kwan bi a, na mbom ama yɛdze hɛnho aayɛ fasusu ma hom esua hɛn.
10. Na yɛwɔ hom nkyɛn no, yɛhyɛɛ hom dɛ, Sɛ obi mmpɛ dɛ ɔyɛ edwuma a, na eso mma onndzidzi.
11. Na yɛtse dɛ binom wɔ hɔ a wɔnantsew basabasa wɔ hom mu, wɔnnyɛ edwuma na mbom wɔyɛ apɛsɛmedzifo.
12. Na hɔn a wɔtse dɛm no, yɛhyɛ hɔn na yetu hɔn fo wɔ Ewuradze Jesus mu dɛ wɔnyɛ foo nyɛ edwuma na wondzi hɔnankasa hɔn edziban.
13. Na hom dze, enuanom, mma hom mmberɛ wɔ papayɛ mu.
14. Na sɛ obi enntsie hɛn asɛm a ɔwɔ nwoma yi mu no a, hom nhyɛ no nsew na mma hom nnye no mmbɔ fɛkuw, na n'enyi nto.
15. Naaso mma hom mmbu no ɔtamfo, mbom hom ntu no fo dɛ onua.
16. Na afei asomdwee Ewuradze nankasa mma hom asomdwee daa wɔ adze nyina mu. Ewuradze nye hom nyina ntsena.
17. Emi Paul me nkyia a medze mankasa me nsa akyerɛw no nye yi. Iyi nye m'ahyɛnsewdze wɔ krataa biara a mekyerɛw ho, kwan a mefa do kyerɛw nye yi.
18. Hɛn Ewuradze Jesus Kraest adom nka hom nyinara.

