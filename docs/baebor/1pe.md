# "1 Peter"

## Tsir 1

1. Peter, Jesus Kraest somafo, dze kɛma hɔn a wɔasan mu eyi hɔn a wɔyɛ amamforafo a wɔapetse wɔ Pontus, Galatia, Kapadosia, Asia nye Bitinia no,
1PE.1.2, dɛ mbrɛ Egya Nyankopɔn asan mu eyi hɔn ato hɔ wɔ ne nyim a onyim dada mu no tse, wɔ Sunsum n'ahotsew mu, dze kɔ setsie nye Jesus Kraest no bɔgya a ɔtsew ho mu. Adom nye asomdwee nka hom mbordo mbordo.
3. Nhyira nka hɛn Ewuradze Jesus Kraest ne Nyankopɔn nye n'Egya a n'ehumbɔbɔr a ɔdɔɔ so ntsi ɔnam Jesus Kraest n'ewufo mu soɛr no do awo hɛn fofor ama nkwa enyidado,
1PE.1.4, akɔ egyapadze a ɔmmprɔw, na fi ho nnyi, na ɔmmpa mu. Iyi na wɔakora no wɔ sor ama hom a
5. wɔnam Nyankopɔn no tum do roweɔn hom akɔ nkwagye a woesiesie dɛ woribeyi no ber a odzi ekyir no mu no.
6. No mu na hom ho sɛpɛw hom, hom a sesei, sɛ ɔsɛ a, wɔhow hom werɛ ber kumaabi wɔ nsɔhwɛ horow pii mu,
1PE.1.7, ama woeehu hom gyedzi no nsɔhwɛ dɛ ɔsom bo pii kyɛn sikakɔkɔɔ, wɔsɔ hwɛ wɔ ogya mu, naaso sika mpo ɔsɛɛ, aama ayɛyi nye enyimnyam nye enyidzi wɔ ber a Jesus Kraest beyi no ho edzi no mu.
8. Ɔno na hom nnhu no dze, naaso hom dɔ no; na hom nnhu no sesei dze, naaso hom gye no dzi ntsi hom ho sɛpɛw hom wɔ ahosɛpɛw a onnyi kabea a enyimnyam ahyɛ no ma mu,
1PE.1.9, aber a hom nya hom gyedzi ho akatua, mekyerɛ hom kra nkwagye no.
10. Dɛm nkwagye no na nkɔnhyɛfo a wɔhyɛɛ adom a ɔbɛba hom do no ho nkɔm too hɔ no, wɔhwehwɛɛ na wɔpɛnsapɛnsaa mu.
11. Wɔhwehwɛɛ ber no nye ber kor a Kraest no Sunsum a ɔwɔ hɔn mu no dzii kan daa no edzi faa n'amandzehu nye ekyir enyimnyam a ɔbɛba no ho no.
12. Woyii kyerɛɛ hɔn dɛ, nnyɛ hɔnho bi na wɔsom, na mbom wɔsom hom fa ndzɛmba a sesei yi yɛbɔ no dawur kyerɛ hom nye iyinom so a wɔnam Sunsum Krɔnkrɔn a wɔsomaa no fi sor no do bɛkaa asɛmpa no kyerɛɛ hɔn no. Nsɛm a abɔfo mpo pɛɛ dɛ wobohu mu no a.
13. Dɛm ntsi hom nsi hom adwen tadua, hom enyi nda hɔ na hom mfa enyidado nto adom a wɔdze rebrɛ hom wɔ da a Jesus Kraest beyi noho akyerɛ no do koraa;
14. dɛ setsie mba, mma hom nnyɛ homho dɛ nkan no a hom nnyim dze ntsi no, hom dzii hom akɔndɔ ekyir no;
15. na dɛ nyia ɔfrɛɛ hom no yɛ krɔnkrɔn no, homankasa so nyɛ krɔnkrɔn wɔ asetsena nyina mu;
16. osiandɛ wɔakyerɛw no dɛ, Hom nyɛ krɔnkrɔn, osiandɛ emi meyɛ krɔnkrɔn., #Lev 11.44
17. Na sɛ hom frɛ nyia ɔnnhwɛ nyimpa enyim, na obu atsɛn dɛ mbrɛ obiara n'edwuma tse no dɛ Egya a, nna hom mfa suro mbɔ bra wɔ hom ahɔhotsena ber yi mu.
18. Hom nyim dɛ wɔammfa ndzɛmba a ɔprɔw, dwetɛ anaa sika, na wɔdze gyee hom fii hom abrabɔ gyangyan a hom egyanom dze gyaa hom no mu;
19. na mbom Kraest bɔgya a ɔsom bo no a, dɛ eguambaa a dzɛm nye nkekaa nnyi no ho.
20. Ɔno na wohun no siei ansaana wɔroto wiadze ne fapem, na woeyi no akyerɛ ber a odzi ekyir yi mu ama hom a
21. hom nam no do ayɛ agyedzifo wɔ Nyankopɔn a onyaan no fii ewufo mu, na ɔhyɛɛ no enyimnyam no mu, na hom gyedzi nye hom enyidado aatsena Nyankopɔn mu.
22. Ɔnam dɛ hom atsew hom akra ho wɔ setsie mu akɔ enuadɔ a ndaadaa nnyi mu ntsi, hom mfi akoma mu ndodɔ homho yie.
23. Nnyɛ aba a ɔprɔw mu, na mbom dza ɔmmprɔw mu na wɔnam Nyankopɔn n'asɛm a ɔtse ase na ɔbɛtsena ase daa no do no fi awo hom fofor.
24. Na, Honam nyina tse dɛ nkyɛkyɛr, Na n'enyimnyam nyina tse dɛ nkyɛkyɛr nhyiren. Nkyɛkyɛr kyenkyen, na nhyiren po:
25. naaso Ewuradze n'asɛm dze, ɔtse hɔ daa. Na iyi nye asɛmpa a wɔkaa kyerɛɛ hom no.

## Tsir 2

1. Dɛm ntsi hom nyiyi emumuyɛ nye ndaadaa, nye ndabraba, nye nyitan, nye anokumdzi nyina ntow ngu,
1PE.2.2, na hom kɔn ndɔ asɛm no numfonsu krɔnkrɔn no dɛ mbɔdomaba a wɔawo hom fofor, na hom eenyin wɔ mu akɔ nkwa mu.
3. Sɛ hom asɔ ahwɛ dɛ Ewuradze yɛ adom a:
4. nna hom mbra no hɔ, dɛ ɔbo a nkwa wɔ mu a nyimpa apow, naaso Nyankopɔn dze ɔasan mu eyi, na ɔsom bo no.
5. Hom so wɔtse dɛ ɔbo a nkwa wɔ mu a wɔtow hom sunsum mu dan, asɔfokuw krɔnkrɔn a wɔbɔ sunsum mu afɔr a ɔnam Jesus Kraest do sɔ Nyankopɔn enyi.
6. Osiandɛ wɔakyerɛw no kyerɛwsɛm no mu dɛ, Hwɛ moroto kutuwdo bo wɔ Zion, ɔbo a wɔasan mu eyi, ɔsom bo: Na obiara a ɔgye no dzi no, n'enyim nnkogu ase.
7. Ntsi hom a hom gye no dzi no, ɔsom hom bo, na hɔn a wonntsie no dze, Ɔbo a adantofo powee no, Ɔno na ɔabɛyɛ kutuwdo bo;
8. nye, Fintsiw bo, nye ntotoananmu botan ama hɔn. Wofintsiw asɛm no do, osiandɛ wɔyɛ asokyewfo; na ɔno so ntsi na woyii hɔn mae., #Isa 8.14
9. Na hom dze, hom yɛ ebusuakuw a wɔasan mu eyi hom, asɔfokuw adehye, ɔman krɔnkrɔn, nkorɔfo a Nyankopɔn enya hɔn ayɛ nankasa nedze, dɛ hom mfa nyia oyii hom fii sum mu baa n'anwanwa kan mu no ne nkamfo no nkyerɛ., #Eks 19.5
10. Hom a nkyɛ nkan no hom nnyɛ ɔman naaso afei dze hom ayɛ Nyankopɔn ne man; hom ennya ehumbɔbɔr, na afei dze hom enya ehumbɔbɔr.
11. Adɔfo, mototɔ serɛ hom dɛ ahɔho nye amamforafo, hom nyi homho mfi honam akɔndɔdze a ɔnye ɔkra ko no ho;
12. na hom mbɔ ɔbra pa wɔ amanaman mu; na dza wɔkasa tsia hom wɔ mu dɛ ndzebɔnyɛfo no, wɔhwɛ hom ndzeyɛe pa no a, wɔaahyɛ Nyankopɔn enyimnyam wɔ da a ɔbɛba abɛsera hom no mu.
13. Hom mbrɛ homho adze mma nyimpa tumdzi nyina wɔ Ewuradze ntsi, ɔhempɔn a ɔyɛ abɔso o;
14. ambradofo a ɔsoma hɔn ma wɔtsea ndzebɔnyɛfo, na woyi apapafo so ayɛw o.
15. Na dɛm nye Nyankopɔn ne pɛ dɛ hom dze papayɛ siw nyia n'adwen yɛ har no ne nkwaseasɛm ano:
16. dɛ hom tse hom ase, na hom mmfa hom fahodzi nnyɛ bɔnyɛ do nkatado, na mbom dɛ Nyankopɔn no nkowaa.
17. Hom ndzi nyimpa nyina nyi. Hom ndodɔ enuanom. Hom nsuro Nyankopɔn. Hom ndzi ɔhen nyi.
18. Nkowaa, hom mfa suro nyina mbrɛ homho adze mma hom wuranom, nnyɛ hɔn a woye na wɔdwe nko, na hɔn a wɔhyɛ hom amen so.
19. Na sɛ ɔnam Nyankopɔn ntsi, obi nya awerɛhow, hu amandze a ɔmmfa kwan mu, na ɔsɔw ne nyina a, iyi nye enyimnyam no.
20. Na enyimnyam bɛn na ɔyɛ, dɛ hom fom, na wɔbobɔ hom ekutuku, na hom dze abotar gye? Na mbom sɛ hom yɛ papa na hom hu amandze, na hom yɛ penkyɛr a, ɔno na ɔyɛ enyimnyam wɔ Nyankopɔn enyim.
21. Na iyi na wɔfrɛɛ hom baa ho, osiandɛ Kraest so hun amandze maa hom, gyaa hom esusudo dɛ hom ndzi n'anamɔn ekyir.
22. Ɔno na ɔannyɛ bɔn, na eso woennhu ndaadaa wɔ n'anomu.
23. Ɔno, na wɔyaaw no naaso ɔannyaw bi; ohun amandze naaso ɔammbɔ empuw; mbom ɔdze n'asɛm hyɛɛ nyia obua atsɛn tsenenee no nsa.
24. Ɔnarankasa na ɔsoaa hɛn bɔn wɔ no honam mu kɔr dua no do, dɛ sɛ yeewu ama ndzeyɛbɔn a, yaatsena ase ama tsenenee; ɔno na wɔdze ne mbaa ano etua asa hom yarba., #Isa 53.5
25. Na nkyɛ hom tse dɛ nguan a wɔayew, na afei hom asan aba hom akra hɔn Guanhwɛfo nye Hwɛdofo no nkyɛn.

## Tsir 3

1. Dɛmara, na yernom, hom mbrɛ homho adze mma homankasa hom kunnom; ama sɛ hɔn mu binom nngye asɛm no mpo a, woeedua hɔn yernom abrabɔ do enya hɔn ma wɔagye asɛm no;
2. dɛ wɔdze suro bɔhwɛ hom abrabɔ a ho tsew no.
3. Mma hom ahosiesie nnyɛ honam enyi dze nko, wɔ tsidwow nye sika egudze nhyɛɛ anaa ntarhyɛ fɛɛfɛw mu;
4. na mbom hom mma ɔnyɛ akoma mu nyimpa a osuma, sunsum a ɔdwe na ɔyɛ komm a ɔmmprɔw mu, ɔno na ɔsom bo kɛse wɔ Nyankopɔn enyim.
5. Na dɛm na tsetseber mu, mbaa krɔnkrɔn a wɔdze hɔnho tweer Nyankopɔn so hyehyɛɛ hɔnho, dɛ wɔbrɛɛ hɔnho adze maa hɔnankasa hɔn kunnom.
6. Dɛm na Sara so tsiee Abraham, na ɔfrɛɛ no owura. Ɔno na sɛ hom yɛ papa, na hom amma suro biara emmpuw hom a, hom yɛ ne mba.
7. Kunnom, hom nye hom yernom ntsena nyimdzee mu dɛmara, hom mfa enyidzi mma ɔbaa no, dɛ adze a ɔyɛ mberɛw, dɛ hɔn so nye hom yɛ nkwa adom no adzedzifo bi: amma hom eennsiw hom mpaabɔ kwan.
8. N'ewiei nye dɛ, hom nyina nnya adwenkor, hom ntsetse mma homho, hom ndodɔ dɛ enuanom, hom nyɛ ayamuhyehye, hom ndwen ahobrɛadze adwen.
9. Mma hom mmfa bɔn nntua bɔn kaw, ɔyaw nntua ɔyaw kaw; na mbom hom nhyira; osiandɛ hom nyim dɛ iyi ntsi na wɔfrɛɛ hom, dɛ hom mbenya nhyira.
10. Na, Nyia ɔpɛ dɛ ɔdɔ nkwa, Na ohu nda pa no, Wɔmma ɔnkora ne tɛkyerɛma wɔ bɔn ho, Nye n'anofamfa wɔ ndaadaasɛm ho.
11. Ma onyi bɔn akwa na ɔnyɛ papa. Afei ɔnhwehwɛ asomdwee na ontsiw no,
1PE.3.12, osiandɛ Ewuradze n'enyiwa wɔ atseneneefo do, na n'aso wɔ hɔn sufrɛ do, mbom Ewuradze enyi sa hɔn a wɔyɛ bɔn.
13. Na sɛ hom yɛ mbɔdzembɔfo wɔ dza oye ho a, woana nye nyia ɔbɛhaw hom?
14. Na sɛ hom hu amandze wɔ tsenenee ntsi a, nhyira aka hom; mma hom nnsuro hɔn ho hu, na mma hom akoma nntu;
15. na mbom hom mbu Ewuradze Kraest krɔnkrɔn wɔ hom akoma mu: na hom nsiesie homho daa dɛ hom beyi ano akyerɛ obiara a obisa hom enyidado a ɔwɔ hom mu no ase, wɔ ɔdwe nye suro mu:
16. na hom enya tsibowa pa, na dza wɔkasa tsia hom wɔ mu no, hɔn a wogu hom abrabɔ pa a ɔwɔ Kraest mu ho fi no, hɔn enyim eegu ase.
17. Na sɛ ɔpɛ na Nyankopɔn pɛ dɛ hom hu amandze wɔ papayɛ ho a, oye mbom kyɛn dɛ hom bohu wɔ bɔnyɛ ho.
18. Osiandɛ Kraest so hun bɔn ho amandze prɛko, nyia ɔtsen hunii maa hɔn a wɔnntsen, ama ɔdze hɛn aakɔ Nyankopɔn nkyɛn; wokum no honam mu, na wɔmaa onyaa nkwa wɔ sunsum mu.
19. Ɔno mu so na ɔnam kɔree kɛkaa asɛm kyerɛɛ esunsum a wɔwɔ efiadze a
20. tsetseber no wɔyɛɛ asoɔdzen, wɔ ber a Nyankopɔn ne penkyɛr tweɔnee no, wɔ Noa nda no a wɔrepam hɛn no mu, no mu na, akra kakra, mekyerɛ baawɔtwe, nyaa nkwa wɔ nsu no mu.
21. Ɔno na afei so ne saso gyee hom nkwa, ɔno nye enuma, nnyɛ honam ho fi yi a, na mbom ɔyɛ tsibowa pa mu nhwehwɛmu wɔ Nyankopɔn afamu, wɔ Jesus Kraest no wusoɛr mu.
22. Ɔno na ɔkɔr sor no, ɔwɔ Nyankopɔn nyimfa; na abɔfo nye tumdzifo, nye ahoɔdzenfo abrɛ hɔnho adze ama no.

## Tsir 4

1. Na afei, ɔnam dɛ Kraest ehu amandze ama hɛn wɔ honam mu ntsi, hom so mfa adwenkor no ara mmia homho; osiandɛ nyia oehu honam mu amandze no egyaa bɔn yɛ;
2. ama hom honam mu asetsena ber a aka no, hom aanntsena ase amma nyimpa akɔndɔ bio, na mbom wɔaatsena ase ama Nyankopɔn apɛdze.
3. Na hom asɛɛ mber pii dɛ hom dze yɛɛ amanaman apɛdze, dɛ hom nantseew ahoɔdɛw, akɔndɔ bɔn, asabow, asakasakagor, edzidzimee nye abosonsom nkɔnkɔw mu.
4. Na seseiara ɔyɛ wiadzefo ahobow dɛ hom nye hɔn nntutu mbirika nnkɔ dɛm sakasakayɛ pɔtɔɔ no mu bio, ntsi na wɔka hom ho nsɛm bɔn no.
5. Naaso wobeyi ano akyerɛ nyia oesiesie noho dɛ orubobu atseasefo nye ewufo atsɛn no.
6. Na iyi ntsi na asɛmpa no wɔkaa kyerɛɛ ewufo no so, ama woeebu hɔn atsɛn dɛ nyimpa a wɔwɔ honam mu, na wɔaatsena ase dɛ mbrɛ Nyankopɔn tse wɔ sunsum mu.
7. Naaso adze nyina ewiei abɛn: dɛm ntsi hom mma hom adwen mu ntsew, na hom enyi nda hɔ mma mpaabɔ:
8. na ne tsitsir hom mfa ɔdɔ a no mu yɛ dzen ndodɔ homho, osiandɛ dɔ kata bɔn pii do.
9. Hom nyɛ ahɔhoyɛ nkyerɛ hom ho a ehwinhwin biara nnyi mu.
10. Dɛ mbrɛ obiara enya akyɛdze no, hom mfa nsonsom homho, dɛ Nyankopɔn adom akyɛdze horow do efihwɛfo pa.
11. Sɛ obi ka asɛm a, ma ɔnka no dɛ Nyankopɔn n'anomunsɛm; sɛ obi som a, ma ɔnsom dɛ ofi ahoɔdzen a Nyankopɔn dze ma: ama wɔnam Jesus Kraest do aahyɛ Nyankopɔn enyimnyam wɔ adze nyina mu, ɔno na enyimnyam nye ahendzi yɛ nedze mbersantsen mfesantsen. Amen.
12. Adɔfo, mma hom nndwen nsɔhwɛ gya a ɔaba hom mu rosɔ hom ahwɛ no ho dɛ ɔyɛ ahobowsɛm, dɛ gyama adze bi a obi nnhun bi da.
13. Mbom hom ndzi dɛw dɛ Kraest n'amandzehu no bi na hom ruhu, ama sɛ wɔda n'enyimnyam edzi a, hom eenya enyigye na hom ho asɛpɛw hom mbordo so.
14. Na sɛ wɔyaw hom wɔ Kraest dzin ntsi a, nhyira aka hom, osiandɛ enyimnyam Sunsum no a ɔyɛ Nyankopɔn Sunsum no edwir hom do.
15. Na mma hom mu bi nnhu amandze dɛ owudzifo, anaadɛ owifo, anaadɛ omumuyɛfo, anaadɛ ɔsɛmpɛfo wɔ binom hɔn nsɛm ho.
16. Na sɛ ohu amandze dɛ Kristiannyi a, mma n'enyi nnto, na wɔmma ɔnhyɛ Nyankopɔn enyimnyam wɔ dzin yi mu.
17. Osiandɛ ber edu a atsɛmbu hyɛ ase wɔ Nyankopɔn fie: na sɛ odzi kan hyɛ ase hɛn do a, hɔn a wonntsie Nyankopɔn n'asɛmpa no dze, hɔn ewiei bowie dɛn?
18. Na sɛ ɔyɛ dzen dɛ wɔbɛgye nyimpa tsenenee a, hen na nyia ɔnnyɛ nyamesuronyi na ɔyɛ dzebɔnyɛnyi no begyina?
19. Dɛm ntsi wɔmma hɔn a wohu amandze dɛ mbrɛ Nyankopɔn pɛ no, mfa hɔn akra nhyɛ hɔn Bɔfo nokwafo no ne nsa, na wɔnkɔ do araa nyɛ papa.

## Tsir 5

1. Mpanyin a wɔwɔ hom mu no, emi a mo so meyɛ ɔpanyin, nye Kraest amandzehu ho dasefo, na mowɔ kyɛfa wɔ enyimnyam a wɔrebɛda no edzi no mu no, mutu hom fo dɛ:
2. Hom nnyɛn Nyankopɔn nguankuw a wɔdze ahyɛ hom nsa no. Hom nhwɛ hɔn do wɔ Nyame mu; nnyɛ nhyɛdo, na mbom ɔpɛdo, nnyɛ edzifodzepɛ ntsi, na mbom dɛ hom wɔ mu enyigye ntsi;
3. nnyɛ dɛ hɔn a wodzi dza wɔdze ahyɛ hɔn nsa no do ahokyerɛ mu, na mbom hom nyɛ fasusu mma nguankuw no.
4. Na sɛ Oguanhwɛfo panyin no yi noho edzi a, hom eenya enyimnyam ahenkyɛw a ɔmmpa da no.
5. Dɛmara na hom mbabun so, hom mbrɛ homho adze nhyɛ mpanyimfo ase. Nyew, hom nyina mbrɛ homho adze nhyehyɛ homho ase, na hom mfura ahobrɛadze dɛ tam: osiandɛ Nyankopɔn siw ahopɔwfo kwan, mbom ɔdom ahobrɛadzefo.
6. Dɛm ntsi hom mbrɛ homho adze nhyɛ Nyankopɔn tum nsa no ase, ama ɔaama hom do wɔ ber a ɔsɛ mu.
7. Hom ntow hom dadwen nyina nkyen no do, osiandɛ ɔdwen hom ho.
8. Hom nyɛ enyigyen, hom nweɔn: osiandɛ hom tamfo abɔnsam tse dɛ gyata a ɔropɔw nenam rohwehwɛ nyia obenya no amen no:
9. ɔno na hom nsiw no kwan pintsinn wɔ gyedzi no mu, osiandɛ hom nyim dɛ amandzehu kor no ara na wɔreda no edzi wɔ hom nuanom a wɔwɔ wiadze mu no mu.
10. Na adom nyina Nyankopɔn a ɔafrɛ hom aba n'enyimnyam a onnyiewiei mu wɔ Kraest mu no, sɛ hom nya hu amandze kakra a, ekyir yi nankasa bɛma hom edzi mu, egyina pintsinn, ɔbɛhyɛ hom dzen, na obesi hom pi.
11. Ɔno na enyimnyam nye tumdzi yɛ nedze mbersantsen mfesantsen. Amen.
12. Menam onua Silvanus a mubu no nokwafo no do, na makyerɛw nsɛm kakra yi abrɛ hom, medze tu hom fo, midzi dase dɛ iyi nye Nyankopɔn no nokwar adom no. Hom ngyina mu pintsinn., #Ndwu 15.22
13. Asɔr a ɔwɔ Babilɔn a ɔno so ɔasan mu eyi no dɛ mbrɛ woeyi hom no, kyia hom; me ba Mark so kyia hom., #Ndwu 12.12
14. Hom mfa etuwyɛ a ɔdɔ wɔ mu nkyiakyia homho. Asomdwee nka hom a hom wɔ Kraest Jesus mu nyina.

