# Isaia

## Tsir 1

1. Iyi nye Amoz ne ba Isaia n'enyido adzehu a ohunii wɔ Juda na Jerusalɛm ho wɔ Juda ahemfo Uzia, Jotam, Ahaz, na Hezekia nda mu no.
2. Ɔsorsor, hom ntsie, asaase, yɛ aso, na EWURADZE akasa: Manyɛn mba na matsetse hɔn, na hɔn dze wɔatsew mo do etua., #Deut 32.1
3. Ɔnantwi nyim no wura, na asoasopɔnkɔ nyim no wura n'edzidzidaka: naaso Israel dze wonnyim, na me man nnyi ntseasee.
4. Ao, ɔman ndzebɔnyɛfo, nkorɔfo a wɔdze emumuyɛ asoa hɔn, emumuyɛfo asefo, mba a hɔn abrabɔ aprɔw: wɔapow EWURADZE, woebu Israel Krɔnkrɔnnyi no enyimtsia, wɔapaa hɔnho na wɔasan ekyir.
5. Wɔnda ho mbɔ hom nyɛ dɛn, dɛ hom da ho ara retsew etua yi? Tsir mu no nyinara yar, na akoma mu no nyinara apa.
6. Ofitsi ananadze kesi etsifi mpo apɔwmudzen biara nnyi mu, mbom epirakur, na nsoasoae na ekur mpɔtɔwee: wɔnnsaae, eso wɔnnkyekyeree, eso wɔmmfaa ngo nndwedwee no.
7. Hom kurow ayɛ amamfo; wɔdze gya ahyew hom nkurow; ananaben asɛɛ hom asaase wɔ hom enyim, ɔayɛ amamfo, dɛ ananaben ebutuw no.
8. Na woegyaa Zion babaa dɛ asese a ɔwɔ wenyin ture mu, dɛ efer ture mu asoɛe, dɛ kurow a woetu do sa.
9. Sɛ dɔm EWURADZE no enngyaa hɛn nkaa kakraabi a, nkyɛ yɛayɛ dɛ Sodom, nkyɛ yɛayɛ dɛ Gomora.
10. Hom ntsie EWURADZE asɛm, hom Sodom mpanyimfo! Gomora ɔman e, hom nyɛ aso mma hɛn Nyankopɔn ne nkyerɛkyerɛ.
11. Hom afɔrbɔdze dodow yɛ dɛn ma me? EWURADZE na ɔse: nguannyin ɔhyew afɔr afon me, na anyɛmbowa seradze adɔ me; minnyi enyigye wɔ anantwi, nguambaa, anaa mpɔnkye bɔgyaa mu., #Amos 5.21
12. Sɛ hom ba befir m'enyim a, woana hwehwɛ iyi wɔ hom nsamu, dɛ wobetsiatsia m'abanguado?
13. Mma hom mmfa ayɛyɛdze hun biara mmba bio; eduhuam nhyewee yɛ me ekyiwadze; bosoom fofor na ahomgyeda, baguabɔ, Munnkotum ahwɛ ehyiadzi krɔnkrɔn a emumuyɛ wɔ mu.
14. Hom abosoom fofor na hom afahyɛ no me kra kyir: ɔyɛ me ɔhaw; na maberɛ no soa.
15. Na sɛ hom tserɛw hom nsamu a, mibeyi m'enyiwa ehuntsa hom: sɛ hom yi mpaa mpo a, emi dze, mirinntsie: bɔgya ayeyɛ hom nsa amaama.
16. Hom nhohor homho, hom ntsew homho; hom nyi hom emumuyɛdze no mfi m'enyiwa do; hom ngyaa bɔn yɛ:
17. Hom nsua papa yɛ; hom nhwehwɛ atsɛmbu, hom ngye nyia wɔhaw no no, hom ndzi mma egyanka, hom ntotɔ nserɛ mma okunafo.
18. Afei hom mbra ma yɛndwen mbɔ mu ɛ, EWURADZE na ɔse: kaansa hom bɔn tse dɛ adaaben mpo a, ɔbɔhoa dɛ esukwankyɛba; kaansa ɔber dɛ bɔgyaben mpo a, ɔbɛyɛ sakoo dɛ guannhwi.
19. Sɛ hom pen do na hom yɛ setsie a, hom bedzi asaase no do ndzepa:
20. na sɛ hom pow na hom tsew etua a, wɔdze afona bɛsɛɛ hom: na emi EWURADZE na maka.
21. Ɔyɛ dɛn na kurow nokwafo adan edwaman yi! Ɔno a nkyɛ atsɛntsenenee ahyɛ no ma! Ndzeyɛtsenenee tsenaa no mu, na afei dze ewudzifo a.
22. Wo dwetɛ adan ifi, wo nsa wɔdze nsu afora mu.
23. Wo man do ahwɛfo yɛ etuatsewfo, na nwuradan anyɛnkofo; hɔn mu biara pɛ mboabagye, na wodzi akatua ekyir: wonndzi mma egyanka, eso okunafo asɛm nndu hɔn enyim.
24. Dɛm ntsi mbrɛ EWURADZE se nye yi, dɔm EWURADZE no, Israel Tumfo no a: Aa, mubohue m'ebufuhyew egu m'ahohiahiafo do, na medzi mo wer wɔ m'atamfo do.
25. Mebɛdan me nsa aba wo do, na medze semina etu wo fi no, mibeyi wo ho nkekaa nyina.
26. Mebɛdan w'atsɛmbufo ama wo dɛ asɔpɔn no, w'apamfo dɛ ahyɛse no: n'ekyir no wɔbɛfrɛ wo dɛ, Ɔtsenenee kurow, kurow nokwafo.
27. Wɔdze atsɛmbu bɔpon Zion, na wɔdze tsenenee apon ne mba a wɔasakyer.
28. Na mbratofo na ndzebɔnyɛfo hɔn sɛɛe bɔbɔ mu aba prɛko, na hɔn a wɔdan EWURADZE gya no wɔbɛhyew hɔn.
29. Na hɔn enyi bɔto wɔ nsudur a hom hom enyi gyee ho no ho, na hom enyim egu ase wɔ nture a hom asan mu afa no ho.
30. Na hom bɛyɛ dɛ osudur a n'ahaban apo, na ture a nsu nnyi mu.
31. Na ɔhoɔdzenfo bɛyɛ dɛ otuw, na n'edwuma ayɛ dɛ ogyansenama, na ebien nyina abɔ mu ahyew, na obi runndum no.

## Tsir 2

1. Asɛm a Amoz ne ba Isaia nyae a ɔfa Juda na Jerusalɛm ho.
2. Na ɔbɛba dɛ nda a odzi ekyir no mu no, mbepɔw a EWURADZE fi si do no, bɔbɔ mbepɔw nyina do, na wɔbɛma no do abɔ akoko nyina do, na amanaman bɛpem aba ho.
3. Na aman pii bɛba abɛse dɛ, Hom mbra ma yɛnkɔ EWURADZE bepɔw no do, yɛnkɔ Jakob Nyankopɔn no ne fie; ama ɔaakyerɛkyerɛ hɛn n'akwan, ma yɛaanantsew n'atsempɔn mu: na Zion na mbra befi aba, na EWURADZE n'asɛm efi Jerusalɛm.
4. Na obobu amanaman ntamu atsɛn, na woesi gyinae ama nkorɔfo pii: na wɔdze hɔn mfona abobɔ nsɔw, na wɔdze hɔn mpeaa abobɔ nsɔsɔw: ɔman bi remma afona do nntsia ɔman fofor, eso worunnsua akodzi bio.
5. Ao Jakob fifo, hom mbra ma yɛnnantsew EWURADZE kan no mu.
6. Na ɔwo adan wo man egya, Ao Jakob fi, osiandɛ atɔrmuadze a ofi boka ahyɛ hɔn ma, na wɔayɛ ɔsebramufo dɛ Filistiafo, na wɔnye ananamba futuw mu.
7. Hɔn asaase ayɛ dwetɛ na sika ma; na hɔn akoradze so nnyi ewiei; hɔn asaase ayɛ mpɔnkɔ ma, na hɔn ntseaseanam so nnyi ewiei.
8. Hɔn asaase so ayɛ abosom ma; wɔsɔr hɔnankasa hɔn nsaano edwuma, dza hɔnankasa hɔn nsatseaba ayɛ no.
9. Wɔma dasanyi bɔ famu, na wɔbrɛ nyimpa adze: dɛm ntsi mma mmfa nnkyɛ hɔn.
10. Kɛhɛn ɔbotan mu, na huntsa woho wɔ huntuma mu, fi EWURADZE ho hu no enyim, nye no tumdzi enyimnyam no enyim.
11. Nyimpa enyiwa a ɔtra no ntɔn no bɛbrɛ adze, na nyimpa n'ahopɔw bɛba famu, na EWURADZE nko ara na wobohuhor no wɔ da no mu.
12. Na dɔm EWURADZE ne da bi wɔ hɔ a ɔbɛba nkontompɔfo na ahopɔwfo nyina do, na ahomemadonyi biara do;
13. na ɔbɛba Lebanon nkyindur a ɔwowaree na ɔyɛ kusuww no, na Bashan nsudur nyinara do;
14. na mbepɔw sorɔnsorɔm nyinara, na akoko a amema do nyinara do;
15. na abantsentsen biara, na ɔfasu a wɔaban ho biara do;
16. na Tarsis ahɛn nyinara, na ahwɛdze a ɔyɛ fɛw nyinara do.
17. Na wɔbɛbrɛ nyimpa n'ekromponsɛm adze, na adasa ahopɔwsɛm bɛba famu; na EWURADZE nko ara na wɔbɔkrɔn no da no mu.
18. Na abosom botwa mu akɔ koraa.
19. Na wɔbɛhɛn abotan ntokur mu, na famu etu mu, efi EWURADZE no ho hu ho, na no tumdzi enyimnyam enyim, ber a ɔbɔsoɛr abɔwosow asaase dzendzenndzen no.
20. Da no mu na nyimpa bɔtow no dwetɛ abosom, na ne sika abosom a wɔyɛe maa no dɛ ɔnsɔr no no akyen, ama nkusi na mpan;
21. ama wɔaakɛhɛn abotan ntokur na abo mpaapaae mu, efi EWURADZE ho hu ho, na no tumdzi enyimnyam enyim, ber a ɔbɔsoɛr abɔwosow asaase dzendzenndzen no.
22. Hom ngyaa nyimpa a n'ahom wɔ n'ahwentokura mu no ekyir dzi: na ebɛnadze mu ara na wobu no bi?

## Tsir 3

1. Na hwɛ, EWURADZE, dɔm EWURADZE no rututu efi Jerusalɛm na Juda nyina, dua a wɔtwer nye dua a wɔdze waw ekyir edziban dze, na nsu dze nyina:
2. ɔkatakyi, na ɔsabarimba; ɔtsɛmbuafo, na nkɔnhyɛnyi, ɔdzehunyi, na ɔpanyin:
3. eduonum do safohen, na onyimdzefo, ɔpamfo, na nkongyaayinyi mapa, na nyia onyim nkankye yie no.
4. Na mebɛma mbanyimbasiaba ayɛ hɔn asafohemfo, na mbɔdomaba edzi hɔn do mpanyin.
5. Na nkorɔfo bɛhaw hɔnho, oyi na oyi, na obi na ne nyɛnko: akɔkowaba bɛhyehyɛ noho wɔ akɔdaa do, na atsetsekwaa so wɔ onyimnyamfo do.
6. Da no mu no, sɛ obi suo no nua a ɔwɔ n'egya fie mu, dɛ, Ɔwo ewɔ atar, ntsi bedzi hɛn do panyin, na soa adzesoa durdur yi a:
7. ɔbɛma ne ndze do, dɛ, Merennyɛ ɔyarsafo; na edziban anaa atar bi nnyi me fie: mma hom nnyɛ me ɔman panyin.
8. Nyew, Jerusalɛm edwuruw! Na Juda ahwe ase: osiandɛ hɔn gyirama na hɔn nyɛe tsia EWURADZE, wɔdze bu n'enyimnyam no enyimtsia.
9. Hɔn nyaatwom dzi dase tsia hɔn; na wɔda hɔn bɔn edzi dɛ Sodomfo, wɔmmfa nnsuma. Wondue! Na wɔdze bɔn abrɛ hɔnho.
10. Hom nka nkyerɛ atseneneefo no dɛ obesi hɔn yie: na wobedzi hɔn nsaanodze.
11. Omumuyɛnyi ndue! Obowie no mbusu: na ne nsaano akatua na wɔdze bɛma no.
12. Me man dze, mbofraba nye hɔn ahyɛdofo, na mbaa dzi hɔn do mpanyin. Ao me man, w'akandzifo ma efom, na wɔsɛɛ w'atsempɔn kwan.
13. EWURADZE egyina ridzi asɛm, oegyina rubu aman atsɛn.
14. EWURADZE nye me man mu mpanyimfo na no mu asafohemfo bɔkɔ asɛndzii: Homara na hom edzi wenyin ture no; abɔbɔfo asadze wɔ hom efiefi mu.
15. Ase nye dɛn na hom dwerew me man, na hom hyɛ abɔbɔfo amen yi? EWURADZE, dɔm EWURADZE na ɔse.
16. EWURADZE see bio dɛ, Osiandɛ Zion mbabaa yɛ ahopɔw, na wɔtoto hɔn kɔn na wɔdeda hɔn enyi ekyir nantsew; na wɔkyeakyea nantsew ma hɔn nansa nkaba gyegye ntsi:
17. EWURADZE bɛma satwem egu Zion mbabaa etsifi pampamu, na EWURADZE bɛda hɔn adagyaw edzi.
18. Da no, EWURADZE beyi hɔn anantuadze fɛɛfɛw no, na dza wɔdze ahyehyɛ hɔn etsir no;
19. asowamuadze, nsakɔnadze, na nkataenyim;
20. abɔtsir, na anadwe ntweaban, na abɔdo, na nduhuam mpakyiwa, na nsɛbɛ;
21. mpɛtsea, na hwenmuadze;
22. afahyɛ ntar, na egugudo, na nkatakɔnmu, na mbɔtɔwa;
23. nhwehwɛmba, na ndwera pa, akyekyertsir na nkataenyim.
24. Na bɔnee bɛhyɛ ohuam ananmu; na ntampehoma ahyɛ abɔdo ananmu; na etsipaa ahyɛ takuwa a woesi no yie ananmu; na eyitam abɔdo bɛhyɛ abɔyamu ananmu: na fɛr ahyɛ ahoɔfɛw ananmu.
25. Wo mbarimba bɔtotɔ afona ano, na w'akatakyi atotɔ ɔsa mu.
26. Na n'aponkɛse botwa ewuo na oegyam; na ɔbɛda hɔ pan na ɔatsena famu.

## Tsir 4

1. Na mbaa beesuon bosuo ɔbarimba baako mu wɔ da no mu, dɛ, Yebedzi hɛnara hɛn edziban, yeefura hɛnara hɛn atam: ma wɔmfa wo dzin nto hɛn do ara: na yi hɛn enyimguase wɔ hɛn do.
2. Da no mu na EWURADZE no dubaa no bɛyɛ fɛɛfɛw na enyimnyam, na asaase no do aba bɛyɛ abɔso na enyisɔ ama Israel mu hɔn a woefi nsa no.
3. Na ɔbɛba dɛ nyia wɔgye no wɔ Zion, na nyia ɔka wɔ Jerusalɛm no, wɔbɛfrɛ hɔn krɔnkrɔn, mekyerɛ obiara a wɔakyerɛw ne dzin afora atseasefo mu wɔ Jerusalɛm:
4. ber a EWURADZE enya ahohor Zion mbabaa ho fi, na ɔdze atsɛmbu sunsum na ɔhyew sunsum ebeyi Jerusalɛm bɔgya efi kurow no mu no.
5. Na EWURADZE bɛyɛ nsuwusiw na wusiw adzekyee, na ogyaframee hyerɛn anadwe dze akata Zion bepɔw do tsenabea nyina, na n'ehyiadzi nyina do: na enyimnyam no nyina benya nkatado.
6. Na ɔbɛyɛ ntamadan a ɔma nwin ewiaber fi ɔhyew mu, na ɔayɛ guandɔbea na huntsabea wɔ ehum na nsutɔ mu.

## Tsir 5

1. Ma montow mo dɔfo pa ndwom, ɔdɔ ndwom a ɔfa no wenyin ture ho. Mo dɔfo pa nyaa wenyin ture bi wɔ koko do asaaseber bi do.
2. Otwaa ho nsuka, na ɔtasee mu abo, na ɔtsetsɛɛw mu wenyindua pa, na ɔtoow abantsentsen wɔ mu, na otuu nsatwer so wɔ mu: na n'enyi daa kwan dɛ ɔbɔsow wenyinaba, naaso ɔsoow kwaa mu wenyinaba.
3. Na afei, hom Jerusalɛmmba, nye Juda mbarimba, meserɛ hom, hom mbu emi na mo wenyin ture ntamu atsɛn.
4. Ebɛnadze na aka dɛ nkyɛ meyɛ mema mo wenyin ture bio a mennyɛe? M'enyi daa kwan dɛ nkyɛ ɔbɔsow wenyinaba no, ɔsoow kwaa mu wenyinaba.
5. Na afei, mebɛma hom ehu dza medze bɛyɛ mo wenyin ture no. Mibeyi no ho ban, ma mbowa eedzi; mubobubu no ho ɔfasu ma woeetsiatsia do.
6. Mobɔto no pan; wonnkotwitwa ho, eso wɔnnkɔdɔw ho; na obofuw nkɔkrɔw na nsoɛ: na mebɛhyɛ nsuwusiw so dɛ mma ɔnntɔ nyankom nngu do.
7. Dɔm EWURADZE no wenyin ture nye Israel fie, na Juda mbarimba nye no kwa a n'enyi gye ho: na ɔhwɛɛ pɛrpɛryɛ kwan, naaso hwɛ, emimdzi nye yi; ɔhwɛɛ ndzeyɛtsenenee kwan, naaso hwɛ, nkekamu a.
8. Wondue, hɔn a wɔdze ofi toa ofi do, wɔdze kwa ka kwa ho, kodu dɛ ɔkwan bi nnyi hɔ, na hom nkotsee tsena ase asaase do!
9. Dɔm EWURADZE aka no m'asomu dɛ, Ampaara, adan pii bɛyɛ afo, dza ɔsosoe na ɔyɛ fɛw, nnkenya obi atsena mu.
10. Na wenyin ture susuhoma du bɛma wenyin galɔn enum pɛr, na aba kutu kɛse kor bɛma esusudze kor pɛr.
11. Wondue, hɔn a wɔsoɛr anapahema tu enguan kedzi nsadzen ekyir; na wosi pe anadwe, ma nsa fram hɔn!
12. Wɔwɔ nsankutsen na bɛntasanku, akasaa, na atɛntɛbɛn, na wenyin nsa, wɔ hɔn aponto ase; naaso wommbu EWURADZE ne ndzeyɛe bi, ne nsaano edwuma so wɔnndwendwen ho.
13. Dɛm ntsi na me man etu kɔ ndɔmmum, osian nyimdzee a wonnyi ntsi: na ɔkɔm dze hɔn enyimnyamfo, na nsukɔm rehyew hɔn nyimpadodow.
14. Dɛm ntsi na samanadze atrɛ n'akɔndɔ mu, na ɔahan n'anomu petoo: ma Jerusalɛm enyimnyam, na ne nyimpadodow, n'apɔmpɔmpɛ, na nyia n'enyi gye mu, nyina risian kɔ mu yi.
15. Na wɔdze nyimpa aba famu, na ɔabrɛ mbarimba adze, na ahopɔwfo enyi aka famu.
16. Naaso dɔm EWURADZE dze, wohuhor no wɔ pɛrpɛryɛ mu, na Nyankopɔn Krɔnkrɔnnyi no dze, ɔda noho edzi wɔ ndzeyɛtsenenee mu.
17. Ɔno na nguambaa bedzidzi dɛ hɔn edzidzibea do, na akobɔfo bedzi hɔn a wɔatɔ angoa no hɔn asaasefo no.
18. Wondue, hɔn a wɔdze egyangyandze hom a twe emumuyɛ, na wɔdze hwiir ntampee twe bɔn:
19. hɔn a wɔka dɛ, Wɔmma ɔnyɛ no ntsɛm ɛ, ɔnyɛ n'edwuma ntsɛm ma yɛnhwɛ, wɔmma Israel Krɔnkrɔnnyi no n'apam mbɛn na ɔmbra ma yenhu!
20. Wondue, hɔn a wɔfrɛ bɔn dɛ papa, na papa dɛ bɔn; hɔn a wɔdze sum yɛ kan, na wɔdze kan yɛ sum; hɔn a wɔdze wenwen yɛ fenemfenem, na fenemfenem yɛ wenwen!
21. Wondue, hɔn a wɔyɛ hɔnankasa hɔn enyi do enyansafo, na wɔyɛ hɔnankasa hɔn enyi do abadwembafo!
22. Wondue, hɔn a wɔyɛ akatakyi wɔ nsanom mu, na ahoɔdzenfo wɔ nsadzen no fora mu:
23. hɔn a wobu omumuyɛnyi bem gye mboaba, na wɔgye ɔtseneneenyi ne nsamu tsenenee!
24. Dɛm ntsi dɛ mbrɛ ogya tɛkyerɛma dzi mburonan, na gyaframee hyew nkyɛkyɛr guanee no, dɛmara so na hɔn ndwow bɔprɔw, na hɔn nhyiren botu afa sor dɛ huntuma: osiandɛ wɔapow dɔm EWURADZE ne mbra, na woebu Israel Krɔnkrɔnnyi no n'asɛm enyimtsia.
25. Dɛm ntsi na EWURADZE n'ebufuw redzɛw ne man do, na ɔatsen ne nsa etsia hɔn, na ɔabɔ hɔn, ma akoko ho ehim, na hɔn efun ayɛ dɛ abɔntsen do wura. Iyi nyinara mu, n'ebufuw nntɔree, na ne nsa da ho ara tsen.
26. Na ɔbɛma frankaa do ama amanaman a wɔwɔ ekyirekyir, na ɔabɔ nhwiroma afrɛ hɔn a wɔwɔ asaase ano noho no: na, hwɛ, wɔdze ahoɔhar bɛba ntsɛmara.
27. Hɔn mu obiara mmberɛ, eso obiara mmfintsiw; obiara nntɔ nkom anaa ɔnnda; hɔn asen mu abɔdo rennsan, eso hɔn mpaboa ho ahoma renntsew.
28. Hɔn egyen menaba ano yɛ hwironhwirom, na hɔn egyen nyinara akonkom; wobobu hɔn mpɔnkɔ ananadze dɛ ɔtwerɛbo, na hɔn nhwiir dɛ ekyinehyia mframa:
29. Hɔn pɔw bɛyɛ dɛ ogyata dze, wɔbɔpɔw dɛ ngyatafɔr: nyew wɔbɔpɔw, na wɔatɔ afonam, na wɔdze akɔ sɔnn, obi nnyi hɔ a ɔbɛgye hɔn.
30. Na wɔbɔpɔw ahyɛ hɔn do da no dɛ po rowor: na sɛ obi hwɛ asaase a, hwɛ, sum na ahoguan, na kan ahyɛ sum wɔ wimu hɔ.

## Tsir 6

1. Afe a ɔhen Uzia wui no, muhun EWURADZE dɛ ɔtse ahengua bi a ɔkrɔn na wɔama do do, na n'atar ekyir ntoado hyɛɛ asɔrfi no ma.
2. Serafim gyinagyina no do: ɔbaako wɔ ntsaban esia; ɔdze ebien kata n'enyim, na ɔdze ebien kata n'anan ho, na ɔdze ebien tu.
3. Na ɔbaako tseaa mu kyerɛɛ ɔbaako dɛ, Krɔnkrɔn, krɔnkrɔn, krɔnkrɔn, Krɔnkrɔn nye dɔm EWURADZE: asaase nyina ahyɛ n'enyimnyam ma.
4. Na apondua no ase wosowee wɔ nyia ɔtseaa mu no ne ndze ntsi, na wusiw hyɛɛ ofi no ma.
5. Nna mesee dɛ, Mundue! Na mewu ara nye no; osiandɛ meyɛ nyimpa a m'ano ho nntsew, na metse ɔman a hɔn ano ho nntsew mu: na m'enyiwa ehu Ɔhen, dɔm EWURADZE no.
6. Nna Serafim no mu ɔbaako tui baa me nkyɛn, okitsa ogyansenama a ɔdze ɔdabaa kɛfae wɔ afɔrmbukyia no do:
7. na ɔdze kaa m'ano, na ɔsee dɛ, Hwɛ, iyi aka w'ano; na woeyi w'emumuyɛ no kɔ, na wɔapo wo ho bɔn.
8. Nna metsee EWURADZE ne ndze dɛ ɔrese dɛ, Woana na mobɔsoma no, na woana na ɔbɔkɔ ama hɛn? Nna mesee dɛ, Emi nye yi; soma me ɛ.
9. Na ɔsee dɛ, Kɔ, kɛse ɔman yi dɛ, Ɔtse ara nna hom ntse, na mma hom nntse ase; na ohu ara nna hom nhu, na mma hom nnhu mu., #Mat 13.14, 15; Mar 4.12; Luk 8.10; Joh 12.40; Ndwu 28.26
10. Ma ɔman yi n'akoma mpirim, na ma hɔn asowa nyɛ durdur, muamua hɔn enyiwa; amma wɔaammfa hɔn enyiwa ennhu, na wɔaammfa hɔn asowa so anntse, na hɔn akoma anntse ase; na wɔaannsakyer, ma wɔaannsa hɔn yarba.
11. Nna mesee dɛ, Ao EWURADZE, onkodu dabɛn? Na obuaa dɛ, Onkodu dɛ nkurow no ayɛ afoafo a obiara nntse mu, efiefi ayeyɛ efitɔw a nyimpa nntsetse mu, na asaase no ayɛ afo koraa,
ISA.6.12, na EWURADZE aka nyimpa akɔ ekyirkyiikyir, na mbea a wɔadan egya no adɔɔ so wɔ asaase no do.
13. Na sɛ ebupɛn du mu kor ka wɔ mu mpo a, wɔbɛsan asɛɛ no bio: dɛ odupɔn na osudur a no dusin si hɔ, ber a wɔatow ato famu no, dɛmara so na n'asefo krɔnkrɔn no yɛ no dusin.

## Tsir 7

1. Na ɔbaa dɛ Uzia ba Jotam, ne ba Ahaz, Judahen no n'aber do, na Siriahen Rezin, na Remalia ba Peka Israelhen no fowee kɔr Jerusalɛm dɛ wɔnye no rokɔko; naaso woenntum no., #2 Ahe 16.5; 2 Mbe 28.5
2. Na wɔkaa kyerɛɛ David fie dɛ, Siria abɔbɔ Efraim mu, na ɔno nye ne man akoma tuu kɛsenara, na hɔnho wosowee dɛ mbrɛ kwaa mu ndua wosow wɔ mframa enyim no.
3. Nna EWURADZE see Isaia dɛ, Afei si mu kɔ kehyia Ahaz, ɔwo, na wo ba Sear-jasub, wɔ etsifi nsutaae no ano a ɔwɔ ɔtanhofo kwa tsempɔn mu no;
4. na se no dɛ, Hwɛ yie, na yɛ komm; mma nnsuro, eso mma w'akoma nntu, wɔ ngyantsia ebien a opun wusiw yi no ndua ebien no ntsi, wɔ Rezin na Siria na Remalia ba no hɔn ebufuhyew no ntsi.
5. Osiandɛ Siria apam wo do mbusu, Efraim so, ɔnye Remalia ba no, dɛ,
ISA.7.6, Hom mma yɛnkɔ Juda do, na yɛnkɛhaw no, na yembubu mu mfa, na yɛnhyɛ Tabeel ba no hen wɔ mu:
7. mbrɛ EWURADZE Nyankopɔn se nye yi, Orinngyina, eso ɔremmba mu.
8. Osiandɛ Siria tsir nye Damaskɔs, na Damaskɔs tsir nye Rezin: Na obodu mfe eduosia enum no nna woebubu Efraim posoposo a ɔnnkɛyɛ ɔman bi bio,
ISA.7.9, na Efraim tsir nye Samaria, na Samaria tsir nye Remalia ba no. Sɛ hom renngye nndzi a, ampaara hom rinntsintsim.
10. Na EWURADZE kasaa bio kyerɛɛ Ahaz, dɛ,
ISA.7.11, Bisa EWURADZE wo Nyankopɔn hɔ asɛnkyerɛdze bi; sɛ osian kɔ samanadze bun mu o, ɔkrɔn kɔ sor o.
12. Na Ahaz see dɛ, Mirimmbisa, eso moronnsɔ EWURADZE nnhwɛ.
13. Na Isaia see dɛ, David fi, afei hom ntsie, aso osuar ma hom dɛ hom haw nyimpa, na afei hom bɛhaw emi Nyankopɔn so yi?
14. Dɛm ntsi EWURADZE nankasa bɛma hom asɛnkyerɛdze. Hwɛ, akataasia no benyinsen awo ɔbabanyin, na wɔato no dzin Immanuel, a asekyerɛ nye: Nyankopɔn nye hɛn wɔ hɔ.
15. Numfonsu na ewo na obedzi, ber a ohu dɛ ɔpow bɔn, na ɔsan mu yi papa no.
16. Na ansaana abofra no bohu dɛ ɔpow bɔn na ɔsan mu yi papa no, wɔbɛpa asaase no a hɔn isuro hɔn ahemfo beenu no egya.
17. EWURADZE dze nda bi bɛba ɔwo, na wo man, na w'egya fi do a ofitsi nda a Efraim tsewee fii Juda ho no ɔmmbaa da; mekyerɛ Asiriahen no.
18. Na ɔbɛba dɛ da no, EWURADZE bɔbɔ nhwiroma afrɛ wansema a ɔwɔ Egypt nsutsen ano noho no, na adowa a ɔwɔ Asiria asaase do no.
19. Na wɔbɛba, na hɔn nyina abɛgyegye bɔnsa a osian kuronn no mu, nye abotan mpaapaae mu, na nsoɛ nyina do, na nhaban nyina do.
20. Da no na EWURADZE dze oyindam a wɔabɔ no paa wɔ esuegya noho no a ɔno ɔnye Asiriahen no beyi tsir nye anan ho nhwi, na oeyi abɔdwesa so.
21. Na ɔbɛba dɛ da no obi bɛnyɛn ɔnantwiburwa na nguan ebien bi;
22. na ɔbɛba dɛ, numfonsu dodow a wɔbɛma no ntsi, obedzi numfonsudaa: na numfonsudaa nye ewo na obiara a ɔaka ɔman no mu no bedzi.
23. Na da no mu no ɔbɛba dɛ, beebiara mbrɛ nkyɛ wenyinndua apem a odzi ndwetɛbona apem wɔ, bɛdan nkɔkrɔw nye nsoɛ ara nko.
24. Egyen menaba nye egyen na wɔdze bɛba hɔ.
25. Na akoko a nkyɛ wɔdze asɔw dɔw do nyina no, ennkɔkɔ hɔ bio, wɔ nkɔkrɔw ɔnye nsoɛ ho hu ntsi, na wobegya anantwi akɔ do, na nguan etsiatsia do.

## Tsir 8

1. Na EWURADZE see me dɛ, Fa kyerɛwpon kɛse, na fa ɔdasanyi ne nsaano kyerɛw do dɛ, Maher-salal-has-baz ;
2. na mebɛma adasefo anokwafo edzi me dase, ɔsɔfo Uria, na Jeberekia ba Zekaria.
3. Na mokɔr nkɔnhyɛnyibaa no ho  na onyinsenii woo ɔbabanyin. Nna EWURADZE see me dɛ, To no dzin  Maher-salal-has-baz
4. osiandɛ ansaana abofra no bohu mbrɛ wosi ka, M'egya, anaa Me na no, Asiriahen bɔsoa Damaskɔs ahonya na Samaria asadze edzi n'enyim akɔ.
5. Na EWURADZE kasaa kyerɛɛ me bio dɛ,
ISA.8.6, Susuampa dɛ ɔman yi apow Siloa nsu a ɔpem nyaa, na hɔn ho asɛpɛw Rezin nye Remalia ba no ho yi;
7. dɛm ntsi, afei, hwɛ, EWURADZE dze esutsen no mu nsu a ɔyɛ dzen na ɔdɔɔ so no reba hɔn do, Asiriahen nye n'enyimnyam nyina, na ɔbɛba abɔfow n'esuka nyina na ɔatra n'esukɔn nyina do;
8. na ɔbɛpram akɔ Juda do, na oeyir etwa mu akɔ; obodu kɔn ho mpo; na n'atsaban mu han bɛhyɛ w'asaase ne tɛtɛr nyina ma, Ao Immanuel.
9. Aman, hom nka homho mbɔ mu, na wɔbɔdwerew hom; ekyirekyir asaasedofo nyina, hom nyɛ aso: hom nsiesie homho mma ɔko, na wɔbɔdwerew hom ara.
10. Hom mbɔ mu nkɔ apam, na ɔbɛyɛ kwa; hom nka dza hom pɛ, naaso orinngyina: osiandɛ Onyankopɔn nye hɛn wɔ hɔ.
11. Na EWURADZE dze tum kɛse kasaa dɛm kyerɛɛ me, na ɔbɔɔ me kɔkɔ, dɛ mma mennantsew ɔman yi no kwan do, dɛ,
ISA.8.12, Mma hom mmfrɛ dza ɔman yi frɛ no Tsirdo apam nyina dɛ Tsirdo apam a; eso mma hom nnsuro dza wosuro, eso mma hom akoma nntu., #1 Pet 3.14
13. Dɔm EWURADZE no, ɔno na hom mbu no krɔnkrɔn; na ɔno na ɔnyɛ hom suro, na ɔnyɛ hom akomatu.
14. Na ɔbɛyɛ krɔnkrɔnbea ama hom, na ɔayɛ fintsiw bo, na patatsir botan ama Israel efiefi ebien nyina, na ɔayɛ apafir na efir ama hɔn a wɔtse Jerusalɛm nyina.
15. Na dodowara befintsiw do, na wɔahwehwe ase, na woebubu, na wɔatotɔ efir mu, ma wɔaakyekyer hɔn.
16. Ɔwoara kyekyer dase no, sɔw nkyerɛkyerɛ no ano wɔ m'esuafo mu.
17. Na emi dze, mobɔtweɔn EWURADZE a ɔdze n'enyim suma Jakob fi, na mahwɛ no kwan.
18. Hwɛ, emi ɔnye mba a EWURADZE dze ama me yɛyɛ nsɛnkyerɛdze nye anwanwadze wɔ Israel mu, ofi dɔm EWURADZE a ɔtse Zion bepɔw do no hɔ.
19. Na sɛ wɔse hom dɛ, Hom mbisa asamamfrɛfo nye esumamfo a wosu twɔtwɔw na wɔyɛ huhuhuhu no a: aso onntwar dɛ ɔman bi wobisa hɔn Nyame hɔ adze? Aso wombisa atseasefo ho asɛm wɔ ewufo hɔ?
20. Hom ndzi mbra no nye adasesɛm no do! Sɛ wɔannkasa dɛ mbrɛ ɔtse yi a, ɔnodze adzekyee bi nnyi hɔ ma hɔn.
21. Na wobodua mu etwa mu, na adzen hɔn, na ɔkɔm adze hɔn: na ɔbɛba dɛ ɔkɔm nya dze hɔn a, hɔn ahom bɛtsew hɔn, na wɔadom hɔn hen na hɔn Nyankopɔn, na wɔaama hɔn enyi akyerɛ sor.
22. Na wɔbɔhwɛ famu so, na hwɛ, ahokyer nye sum nye ahoguan kusuwwyɛ nye yi; na wobosun hɔn egu sum kebii no mu.

## Tsir 9

1. Na kusuwwyɛ no ronnko hɔ mma nyia ɔwɔ ahoguan mu no. Mber a odzi kan no, oemmbu Zebulun asaase na Naftali asaase bi, na ekyirii dze ɔahyɛ no enyimnyam, po kwan do, Jordan egya, amanaman Galilii.
2. Ɔman a wɔnantseew sum mu no, woehu kan kɛse, hɔn a wɔtsenaa owu sunsuma asaase do no, kan ahyerɛn hɔn do.
3. Ɔwo ama ɔman no adɔr, ɔwo ama hɔn enyigye adɔɔ so: hɔn enyi gye w'enyim dɛ otwaber mu enyigye, dɛ mbrɛ adasa dzi ehurusi ber a wɔrekyɛ asadze.
4. Na n'adzesoa kɔndua no, na ne batsir poma no, ne hyɛdofo abaa no, ɔwo ebubu mu dɛ Media da no.
5. Na ɔkofo n'akodze a ɔwɔ gyigyeegye no mu nyina, na ntar a wɔdze efuntamfuntam bɔgya mu, ɔbɛyɛ adze a wɔhyew, ɔnye ogya nyena.
6. Na wɔawo ɔba ama hɛn, wɔama hɛn ɔbabanyin; na ahendzi no bɛda ne batsir do: na wɔbɛfrɛ ne dzin Ɔpamfo Nwanwanyi, Onyankopɔn Katakyi, Ɔdomankoma Egya, Asomdwee Hen.
7. Na n'ahendzi na n'asomdwee ne trɛ nnkodu ewiei, wɔ David ahengua do na n'ahendzi do, dɛ obetsim no, na ɔdze atsɛmbu na tsenenee awowaw no ofitsi ndɛ dze ekesi mbersantsen. Dɔm EWURADZE no mbɔdzembɔ bɛyɛ yi., #Luk 1.32
8. EWURADZE dze asɛm bi kraa Jakob, na oebodwir Israel do.
9. Na ɔman no nyinara bohu, Efraim na Samariafo a wɔka wɔ nkontompɔ na hɔn akokodur mu dɛ,
ISA.9.10, Ntaayaa egu famu, na yɛdze abo a wɔasen besi: wɔatotow ankye ndua, na yɛdze nkyindur bɛhyɛ ananmu.
11. Dɛm ntsi EWURADZE bɛma Rezin ahohiahiafo do ahyɛ no do, na oekenyan n'atamfo.
12. Siriafo dzi boka, na Filistiafo dzi anee, wɔdze anomu petoo bɛmen Israel. Iyi nyinara mu n'ebufuw nntɔree, na ne nsa da ho ara tsen.
13. Naaso ɔman no nnsanee mmbaa nyia ɔbɔɔ hɔn no nkyɛn, eso wɔnnhwehwɛɛ dɔm EWURADZE n'ekyir kwan.
14. Dɛm ntsi EWURADZE botwa efi Israel mu da kor tsir na dua, berɛw na mbɛw.
15. Ɔpanyin na onyimnyamfo nye tsir no, na nkɔnhyɛnyi kyerɛkyerɛnyi torfo no, nye dua no.
16. Hɔn a wodzi ɔman yi enyim no ma wɔfom; na hɔn akwankyerɛ no sɛɛ hɔn.
17. Dɛm ntsi, EWURADZE rinnya hɔn mberantsɛ ho enyigye, eso onnyi ehumbɔbɔr ma hɔn ngyanka nye hɔn ekunafo: na obiara tsia Nyankopɔn, na ɔyɛ emumuyɛdze na ano biara ka nkwaseasɛm. Iyi nyina mu n'ebufuw nntɔree, na ne nsa da ho ara wɔ sor.
18. Na emumuyɛ hyew dɛ ogya; ɔmen nkɔkrɔw ɔnye nsoɛ: ampaara, ɔsɔ wɔ kwaa mu adɔtɔ mu, na opun wusiw kumbɔɔ fow kɔ sor.
19. Dɔm EWURADZE n'ebufuw do na asaase no ahyew tumm no: na ɔman no so ayɛ dɛ ogya nyena; obiara mmfa no nua ho nkyɛ no.
20. Wohwim fi enyimfa dzi, naaso ɔkɔm dze hɔn; Wodzidzi wɔ bankum, naaso wɔmmee: na wɔwewe hɔnara hɔn nsa ho nam.
21. Manaasɛ we Efraim, na Efraim we Manaasɛ: na hɔn beenu soɛr hyɛ Juda do. Iyi nyina mu n'ebufuw nntɔree na ne nsa da ho ara wɔ sor.

## Tsir 10

1. Wondue, hɔn a wɔhyehyɛ mbrakyew, na akyerɛwfo a wɔkyerɛw dza ɔkyea;
2. dɛ wɔredan ohianyi efi pɛrpɛryɛ ho, na woeehwim me man abɔbɔfo hɔn ndzinoa, na ekunafo aayɛ hɔn asadze, na wɔdze ngyanka aayɛ hɔn afonam!
3. Hom bɛyɛ dɛn wɔ ɔsera da no mu, na ɔsɛɛ a ofi ekyirekyir reba no mu? Woana hɔ na hom boguan akɛgye mboa? Na henfa na hom bɛdan hom enyimnyam egya?
4. Adaduafo ase nko ara na wɔbɔbɔ hɔn mu adze, na wɔahwehwe atɔfo ase. Naaso iyi nyina mu n'ebufuw nntɔree, na ne nsa da ho ara wɔ sor.
5. Asiria, due, m'ebufuw abaa, wo nsamu poma nye m'ebufuhyew!
6. Mobɔsoma no ɔman a wonnyim Nyankopɔn mu, m'ebufuw man no ho na mebɛhyɛ no mbra, dɛ ɔnkɔfow asadze, na ɔnkɛfa afonam, na onketsiatsia hɔn do dɛ abrɔn mu dɛtse.
7. Naaso ɔnndwen dɛm, eso n'akoma nnsusu dɛm; dza ɔwɔ n'akoma mu nye dɛ ɔbɛsɛɛ, na oetwitwa amanaman a wɔdɔɔ so egu.
8. Na ɔka dɛ, Ana m'asafohen nnyɛ ahemfo bi a?
9. Aso Kalno nntse dɛ Karkemis bi a? Na Hamat nntse dɛ Arpad? Aso Samaria nntse dɛ Damaskɔs bi a?
10. Dɛ mbrɛ me nsa aka abosom ahendzi no a hɔn ehonyi a woegu kyɛn Jerusalɛm na Samaria dze no;
11. aso nnyɛ dza medze ayɛ Samaria nye n'abosom no, ara so na medze bɛyɛ Jerusalɛm nye n'abosom bi a?
12. Dɛm ntsi ɔbɛba dɛ sɛ EWURADZE wie n'edwuma nyina yɛ wɔ bepɔw Zion nye Jerusalɛm do a, mebɛtsea Asiriahen n'akomadzen no, nye n'ahomemado no.
13. Osiandɛ ɔaka dɛ, Me nsamu ahoɔdzen na medze ayɛ na ɔnye me nyansaa so, osiandɛ meyɛ ɔbadwembafo: na matwe aman no hɔn ahe no, na mafom hɔn akoradze, na mesun hɔn a wɔtsetse nhengua do egu dɛ ɔkakaben:
14. na me nsa aka amanaman ahonya no dɛ berɛbuw; na dɛ mbrɛ wɔtase nkyirefuwa a wɔadan egya no, dɛmara na matase asaase nyina: na obi nnyi hɔ a ɔbɔɔ atsaban mu, eso ɔhaan anomu, anaaso osuu twɔtwɔw.
15. Aso ekuma bɛhyehyɛ noho wɔ nyia ɔdze twa adze no do? Anaa seradaa bɛhyehyɛ noho wɔ nyia ɔtwetwe no do? Dɛ gyama abaa bi him nyia ɔma do no do, anaadɛ poma bɛma nyia ɔnnyɛ dua no no do.
16. Dɛm ntsi EWURADZE, dɔm EWURADZE, bɛma ɔfɔn aba n'abran do; na ɔasɔ n'enyimnyam ase ogya a ɔredzɛw.
17. Na Israel kan no bɛdan ogya, na ne Krɔnkrɔnnyi no adan gyaframee: na ɔbɛhyew na ɔaamen no nsoɛ nye no nkɔkrɔw nyina da kor.
18. Ɔbɛma no kwaa nye no mfuwa enyimnyam asa, ofitsi ɔkra do kesi nyimpadua do: na ɔayɛ dɛ aber a frankaakitsafo rotɔ bitsi.
19. No kwaa mu ndua nkaa no bosuar, ma abofra mpo eetum akan.
20. Na ɔbɛba da no mu dɛ, Israel nkaa no nye Jakob fi mu hɔn a woefi nsa no nnkɔtwer nyia ɔbobɔɔ hɔn no bio: na wɔbɔtwer EWURADZE, Israel Krɔnkrɔnnyi no nokwar mu.
21. Nkaa no bɛsan aba, Jakob nkaa no bɛba Onyame katakyi no nkyɛn.
22. Na kaansa wo man Israel tse dɛ mpoano anhwea mpo, a, nkaa ara na wɔbɛsan aba: wɔahyɛ ɔhyew a ɔbɛpram ndzeyɛtsenenee do.
23. Na ndzɛmba ewiei a wɔahyɛ na EWURADZE, dɔm EWURADZE, dze bɛba asaase nyina mu.
24. Dɛm ntsi mbrɛ EWURADZE, dɔm EWURADZE, se nye yi, Ao me man a etse Zion, mma nnsuro Asiria: kaansa abaa na ɔdze bɔhwe wo, na ɔama no poma do wɔ wo do, dɛ Egypt dze no mpo a.
25. Na aka kakrabaabi na ebufuhyew no abɔ adze, na n'ebufuw adan ayɛ hɔn sɛɛe.
26. Na dɔm EWURADZE behim mpirebi wɔ no do, dɛ Midian ekumii wɔ Oreb botan do no: na n'abaa bɛkyerɛ po no do, ɔama do dɛ Egypt dze no.
27. Na ɔbɛba wɔ da no mu dɛ n'adzesoa beyi efi wo batsir do, na kɔndua efi wo kɔn ho, na kɔndua no asɛɛ wɔ seradze no ntsi.
28. Ɔaba Aiat, oetwa mu wɔ Migron, ɔdze ne ndzɛmba rugu Mikmas:
29. wɔafa akoko ntamu; wɔakɔsoɛ Geba: Rama ho popo; Saul Gibea eguan.
30. Galim babaa, ma wo ndze do tsea mu! Laisa e, tsie ɛ! Anathot e, ma mbuae!
31. Madmena ayɛ oguamfo; Gebim atsefo aboa hɔn ano ruguan.
32. Ndɛ da yi ara wobesianka Nob: ɔbɔwosow ne nsa atsen Zion babaa ne bepɔw no do, Jerusalɛm koko no a.
33. Hwɛ, EWURADZE, dɔm EWURADZE, dze hu bɛpempan ndubaa no: na ndupɔn atsentsen no wɔbɔtotow ato famu, na dza wɔwowaree no abrɛ adze.
34. Na ɔdze dadze etwitwa kwaa mu adɔtɔ, na Lebanon nam ɔkatakyi nsa do ahwe ase.

## Tsir 11

1. Na mfɛwee bi befi Jesse dusin no mu afɛw, na odubaa efi no ndwow mu efir asow aba:
2. na EWURADZE no sunsum bodwir no do, nyansa nye ntseasee sunsum, apam nye ahoɔdzen sunsum, na nyimdzee ɔnye EWURADZE suro sunsum;
3. na EWURADZE ho suro mu na ɔbɛfa n'enyika: Na onnkedzi dza n'enyiwa hu no ekyir ebu atsɛn, eso onnkedzi dza n'asowa tse no ekyir aka enyim:
4. tsenenee mbom na ɔdze bobu ɔbɔbɔfo atsɛn, na ɔdze atsɛntsenenee aka enyim wɔ asaase no do abrɛfo no ntsi: na ɔdze n'anomu abaa abobɔ asaase no, na ɔdze n'anomu ahom eku omumuyɛnyi.
5. Na ndzeyɛtsenenee bɛyɛ n'asen abɔdo, na nokwardzi ayɛ n'abɔyamu.
6. Na pataku nye eguambaa bɛtsena, na ɔsebɔ nye apɔnkyeba ada hɔ; na nantwiba a ɔadɔ seradze nye ogyataba atsena fakor; na abɔdomaba ahwɛ hɔn do.
7. Na ɔnantwiber nye osisi bedzidzi, na hɔn mba abɔ mu ada fakor: na ogyata bɔwe efuw dɛ ɔnantwi.
8. Na enumfoanoba bɔgor ehurutsia tu ano, na ɔba a oetwa enumfo dze ne nsa ato ɔkyerben no bɔn mu.
9. Wɔnnkɛyɛ bɔn eso wɔnnkɛsɛɛ wɔ me bepɔw krɔnkrɔn nyina do: na EWURADZE ho nyimdzee bɛhyɛ asaase ma, dɛ mbrɛ esu kata po do.
10. Na ɔbɛba wɔ da no mu dɛ Jesse ndwow no besi hɔ dɛ frankaa ama aman no, n'ekyir kwan na amanaman bɔhwehwɛ; na n'ahomgyebea bɛyɛ enyimnyam.
11. Na ɔbɛba wɔ da no mu dɛ, EWURADZE dze ne nsa bosuo mu bio ne mprɛnu agye ne man nkaa wɔaka no efi Asiria na Egypt, na Patros, na Kus, na Elam, na Sinar, na Hamat, na po mu nsupruw no mu.
12. Obesi frankaa ama amanaman, na ɔapon Israel tokyemfo no aboa ano, na ɔatase Judafo a wɔapetse no efi asaase mfɛndzanan mu aboa ano.
13. Efraim n'enyitan so befi hɔ akɔ, na wobotwa hɔn a wohiahia Juda ho no efi hɔ: Efraim n'enyi nnkɛber Juda, na Juda so nnkehiahia Efraim ho.
14. Mbom wobotu ekesi Filistiafo kɔn ho wɔ anee; na wɔbɔbɔ mu akɔfom bokamba no. Wɔdze hɔn nsa bɔto Edom nye Moabmba do; na Ammonmba ayɛ setsie ama hɔn.
15. Na EWURADZE bɔwew Egypt po mu nsu korakora; na ɔdze ne hyew mframa bɔpopo ne nsa ho egu Esutsen no do, na ɔbɔbɔ no ma ɔadan nsubansuba esuon, ma nkorɔfo dze nsokota eedua mu wesee.
16. Na ɔtsempɔn bi bɛda hɔ efi Asiria ama me man nkaa a wɔaka no; dɛ mbrɛ ɔdaa hɔ maa Israel wɔ da a ofii Egypt asaase do bae no.

## Tsir 12

1. Na da no ebɛse dɛ, Ao EWURADZE, medze ndaase mebɛma wo; na kaansa wo bo fuuw me a, w'ebufuw no adan kɔ, na ekyekye mo werɛ.
2. Hwɛ, Nyankopɔn nye mo nkwagye; mobɔtwer, na munnkosuro: EWURADZE nye m'ahoɔdzen na mo ndwom: ɔno na ɔabɛyɛ mo nkwagye.
3. Dɛm ntsi enyigye na hom dze bɔtow nsu efi nkwagye bura no mu.
4. Na da no hom bɛka dɛ, Hom nda EWURADZE ase, hom mbɔ ne dzin, hom mbɔ ne nyɛe dawur nkyerɛ aman, hom mpaa mu nka dɛ wɔama ne dzin do.
5. Hom ntow ndwom mma EWURADZE; na ɔayɛ enyimnyamdze kɛse: hom mma wonhu yi wɔ asaase nyina.
6. Keka mu na bɔ ose, ɔwo a etse Zion: osiandɛ Israel Krɔnkrɔnnyi a ɔtse wo mu no yɛ kɛse.

## Tsir 13

1. Babilɔn ho nkɔnhyɛ a Amoz ba Isaia hunii.
2. Hom nsi frankaa wɔ bepɔw petee no do, hom mma hom ndze do mma hɔn, hom nyam nsa mma hɔn ama wɔaakɛhɛn ekunyin mbobotsen no mu.
3. Mahyɛ mo nkorɔfo a woetu hɔn esi nkyɛn no, nyew, mafrɛ me mbarimba akatakyi, mekyerɛ hɔn a wodzi mo tumdzi mu ehurusi no, dɛ wontu hɔn a m'ebufuw aba hɔn do no do sa.
4. Tsie dede wɔ mbepɔw no do dɛ gyama ɔman kɛse bi dze! Tsie ahendzi horow ne gyigyeegye, amanaman a wɔaboa ano hɔn dede a! Dɔm EWURADZE rotwe no dɔm roboa hɔn ano akɔ ɔko.
5. Wofi ekyirekyir asaase do, na wimu n'ewiei noho reba, EWURADZE, na n'ebufuhyew akodze no a, dɛ ɔrebɛsɛɛ asaase no nyina.
6. Hom ntwa ewuo; na EWURADZE da no abɛn; ɔbɛba dɛ ɔsɛɛ a ofi Otumfo no hɔ.
7. Dɛm ntsi nsa nyina mu bɔgow, na nyimpa akoma biara anan:
8. na hɔn bo botu; nketsenketse nye awerɛhow bekitsa hɔn; ɔyaw bɛba hɔn do dɛ ɔbaa a ɔroko awoo: obiara dze hu bɔhwɛ ne nyɛnko enyim; na hɔn enyim bɛyɛ gyaframee enyim.
9. Hwɛ, EWURADZE ne da no reba, etsirmɔdzen a ebufuw nye ebufuhyew ka ho; dɛ ɔrebɛyɛ asaase no afo, na ɔasɛɛ ndzebɔnyɛfo efi mu.
10. Na ɔsor nworaba ɔnye hɔn nworaba ekuwekuw nnkɛma hɔn kan: ewia bɛhyɛ sum wɔ ne mfirii mu, na bosoom so nnkɛma ne kan ahyerɛn., #Eze 32.7; Mat 24.29; Mar 13.24, 25; Luk 21.25; Nyi 6.12
11. Na mebɛtsea wiadze wɔ hɔn bɔn ntsi, na emumuyɛfo wɔ hɔn emumuyɛ ntsi; na mama ntsɛntsɛnnyi ne ntsɛn abɔ adze, na mama ahokyerɛfo hɔn ahokyerɛ abrɛ adze.
12. Mebɛma nyimpa ho ayɛ na asen sika mapa, ɔdasanyi bɛsen Ofir sikakɔkɔɔ mpɔkowa mpo.
13. Dɛm ntsi mebɛma ɔsorsor apopo, na wɔawosow asaase efi ne sibea, wɔ dɔm EWURADZE n'ebufuw no mu, na n'ebufuhyew da no mu.
14. Na dɛ ɔwansan a woritsiw no, anaa nguan a obi mmboa hɔn ano no, obiara bɛdan no ho akɔ no nkorɔfo nkyɛn, na woeguanguan akokɔ hɔn asaase do.
15. Obiara a wobohu no wobohwira no mu; na obiara a wɔbɛkyer no no, ɔbɔtɔ afona ano.
16. Woboposow hɔn mbɔtowaba so wɔ hɔn enyim; wɔbɔfow hɔn efi na wɔabobɔ hɔn yernom adapaa.
17. Hwɛ, murubohuenyan Mediafo etsia hɔn, hɔn a wonnkobu dwetɛ bi, na sika so wonnkenya mu enyigye.
18. Hɔn ngyen bɛtsetsew mberantsɛ mu esinesin, na worinnya tsimbɔbɔr mma yafun mu aba; na wonkenya ayamuhyehye ama mbofraba.
19. Na Babilɔn, ahendzi horow mu onyimnyamfo, Kaldeafo hɔn ahopɔw n'ahoɔfɛw no, ɔbɛyɛ dɛ Sodom nye Gomora ber a Nyankopɔn butuuw hɔn no.
20. Wɔrenntsena mu ara da, eso ebusuasantsen kesi ebusuasantsen renntsena hɔ: Arabnyi biara nnkɔbɔ asese wɔ hɔ; eso nguanhwɛfo nnkɛma hɔn nguankuw ebutubutuw hɔ.
21. Sar do mbowa abɔyafo mbom na wɔbɛdeda hɔ, na mpatu ebusufo bɛhyehyɛ hɔn adan amaama; na nsohor bɛtsena hɔ, na haban mu mpɔnkye asaw wɔ hɔ.
22. Na mpataku bosu wɔ hɔn aban mu, na sardo nkraman so, wɔ hɔn ahemfi fɛɛfɛw no mu: na ne ber abɛn dɛ ɔbɛba, na ɔnnkɛkyɛr ne ba no koraa.

## Tsir 14

1. Na EWURADZE benya ayamuhyehye wɔ Jakob ho, na ɔasan mu eyi Israel bio, na ɔdze hɔn esi hɔnankasa hɔn asaase do; na ɔnanaben dze noho abɔ hɔn ho, na wɔatakyer Jakob fi ho.
2. Na aman no bɛfa hɔn, na wɔdze hɔn aba hɔn tsenabea, na Israel fie afa hɔn ayɛ nkowaa na mfonabaa wɔ EWURADZE asaase no do, na wɔafa hɔn ndɔmmumfafo no ndɔmmum; na wɔahom hɔn ahyɛdofo do.
3. Na ɔbɛba dɛ da a EWURADZE bɛma wo ahomgye efi wo yaw, wo fona, na wo nhyɛsom dzendzen a wɔdze wo kɔr mu no mu no,
ISA.14.4, edze bɛ yi bobu Babilɔnhen, na ase dɛ, Mbrɛ ɔhyɛdofo esi egyaa a! Sika kurow no edua abɔ adze a!
5. EWURADZE ebubu omumuyɛnyi n'abaa, na mpanyindzifo ahempoma so;
6. nyia ɔdze ebufuw bobɔɔ aman bobɔ a onngyaa da, na ɔdze ebufuw hoom amanaman do hyɛɛ hɔn amen a obi ennsianka no.
7. Asaase nyina adwe, na ɔayɛ dzinn: wɔtow ehurusi ndwom.
8. Nyew, ɔpepeaa so nya wo ho enyigye, na Lebanon nkyindur ndua ka dɛ, Ofitsi dɛ wɔdze wo too famu yi, ɔtowfo biara mmfowee mmbaa hɛn do.
9. Samanadze efi ase akeka noho dɛ oribehyia wo mbae kwan; okenyan ewufo ma wo; hɔn a nkyɛ wɔyɛ asaase do etsitsir nyinara no a; ɔama amanaman ahemfo nyinara asoɛrsoɛr efifi hɔn nhengua do.
10. Hɔn nyinara bɛgye do na wɔaka akyerɛ wo dɛ, Ɔwoara so na egura dɛ hɛn yi? Ayɛ dɛ hɛnara so pɛr yi?
11. Wɔabrɛ w'akɛseyɛ adze akɔ samanadze, na wo mbɛntasanku dede no; wɔasɛw nsaamaa mpa dɛ wɔ w'ase, na nsaamaa nye w'akatado.
12. Mbrɛ edua na ifi sor ahwe ase a, Ao Adzekyee Nworaba, Anapa ba! Mbrɛ woedua etwa wo ato famu a, ɔwo a ebrɛɛ amanaman adze no!
13. Na ekae wɔ w'akoma mu dɛ, Mobɔfow makɔ sor, Nyankopɔn no nworaba etsifi, mebɛma m'ahengua do atra; na matsena mboanofo bepɔw no do wɔ kwaamu afamu etsifi ano noho tɔnn.
14. Mobɔfow matra nsuwusiw n'etsifi no ho ara; mebɛyɛ moho dɛ Abɔso no.
15. Naaso wɔabrɛ wo adze akɔ samanadze ekodu mona no n'ase noho ara.
16. Hɔn a wohu wo bɔhwɛ wo kann Wɔbɔdwen wo ho dɛ, Aso nyimpa no a ɔmaa asaase wosowee, na ɔmaa ahendzi hihimii no nye yi;
17. nyia ɔmaa wiadze yi yɛɛ dɛ sar, na obutuuw no mu nkurow; na oenngyaa n'adaduafo ma wɔaannkɔ fie nye yi?
18. Amanaman ahemfo nyinara deda enyimnyam mu, obiara deda nankasa n'adakamona mu.
19. Na ɔwo dze, wɔatow wo efi w'asamandan mu akyen, dɛ odubaa a wɔapow, dɛ atɔfo a afona ehwirahwira hɔn mu na woesian kɔ mona no n'abo ho na wɔakata wo do; dɛ fun a ɔnamɔn etsiatsia do.
20. Wɔnnkɛfa wo aka hɔn ho wɔ efunsie mu, osiandɛ asɛɛ w'asaase, ekuku wo mamba. Emumuyɛfo asefo edzin dze, mma wɔmmbɔ no dabiarada bio.
21. Hom nsiesie ekumii mma mba no wɔ hɔn egyanom emumuyɛ ntsi; ama wɔaannsoɛr ammfa asaase no enndzi do, na wɔaammfa nkurow annhyɛ wiadze mu ma.
22. Na mobɔsoɛr etsia hɔn, dɔm EWURADZE na ɔse. Na metwa dzin na hɔn a wɔaka, mba na asefo nyinara efi Babilɔn.
23. Na mebɛyɛ no nkɔtɔkɔ tsenabew, na nsu ntaataae so, na medze ɔsɛɛ mena mapra no, dɔm EWURADZE na ɔse.
24. Dɔm EWURADZE aka ntam, Ampaara, dɛ mbrɛ madwendwen ho no, dɛmara no ɔbɛba mu, na dɛ mbrɛ mobɔɔ tsirmpɔw no, dɛmara na obegyina:
25. dɛ mubobubu Asirianyi no wɔ m'asaase do, na medze m'anamɔn etsiatsia no do wɔ me mbepɔw do; nna no kɔndua befi hɔn do akɔ, na n'adzesoa efi hɔn abatsir.
26. Iyi nye tsirmpɔw a wɔabɔ ɔfa asaase nyina ho; na iyi nye nsa a wɔatsen no wɔ amanaman nyina do.
27. Na dɔm EWURADZE abɔ tsirmpɔw, na woana botum ama ayɛ gyan? Na ɔatsen ne nsa, na woana na ɔbɔpon mu?
28. Afe a ɔhen Ahaz wui no mu, na atsɛmbusɛm yi bae.
29. Mma nndzi ehurusi, ɔwo Filistia nyina, dɛ abaa a ɔhwee wo no ebu ntsi: na ɔwɔ no ndwow mu na ɔkyerben befir aba, na n'aba bɛyɛ dɛ ogya abowatsena a otu.
30. Na ɔbɔbɔfo n'abakan bedzidzi, na ohianyi ada hɔ dwudwoodwo: na medze ɔkɔm boku wo ndwow, na wo nkaasefo so wobokuku hɔn.
31. Abobokɛse e, twa ewuo; kurow e, keka mu; ɔwo Filistia nyina ma w'akoma ntu; na wusiw fi kwaamu afamu reba, na no dɔm mu obiara nnkegyina ekyir.
32. Ebɛn asɛm na wɔdze bobua amanaman asomafo no? Dɛ EWURADZE dze Zion etsim hɔ, na no mu na ne man mu amandzehufo benya guandɔbew.

## Tsir 15

1. Moab ho atsɛmbusɛm. Ɔnam dɛ anadwe da kor na wɔasɛɛ Ar ntsi, Moab abɔ; na anadwe da kor na wɔasɛɛ Kir ntsi, Moab abɔ.
2. Dibonmba afow kɔ, wɔkɔ nsorɔnsorɔmbea no do rukosu: Moab rutwa ewuo rutwa gu Nebo na Medeba do: hɔn nyinara hɔn etsifi apepa, abɔdwesa biara woetwitwa.
3. Wofurafura eyitam wɔ abrɔn mu: hɔn adan etsifi, na hɔn eguabirim, obiara rutwa ewuo, rusu pii.
4. Na Hesbon na Eleale rekeka mu; wɔtse hɔn ndze ara kodu Jahaz mpo: dɛm ntsi na Moab akofo rekeka mu dzendzen; ne kra ho him wɔ no mu.
5. M'akoma keka mu ma Moab; n'ekunyin guan kɔ Zoar, wɔkɔ Eglath-selisiya: na Luhit afowee no, na wɔdze osu fow; na Horonaim kwan mu na wɔma ɔsɛɛ ewuotwa do.
6. Na Nimrim esu bɛyɛ kwawee: na sar no eguan, na mfunoma no asa, na ha momon biara nnyi hɔ.
7. Dɛm ntsi adze pii a woenya, na dza wɔapɛ esie, na wɔbɔsoa akɔ wɔdze bɔkɔ esukɔnndua no wora no ho.
8. Na nkeka mu afow kɔ, abɔ Moab he do aprɔw ehyia; na ewuotwa no du Eglaim, na ewuotwa no du Beer-elim.
9. Na Dimon esu ayɛ bɔgya ma: na medze bi so bɛka Dimon ho, ogyata bɔtɔ nyia ofi Moab boguan, ɔnye asaase no do nkaa no do.

## Tsir 16

1. Wɔdze nguambaa fi Sela nam sar do afamu akɛma, asaase no do hwɛdofo no wɔ Zion babaa bepɔw no do.
2. Dɛ nnoma a worikyin, ɔnye berɛbuw a wɔahotse mu, dɛm na Moab mbabaa bɛyɛ wɔ Arnon esutwae.
3. Ma apam, bua atsɛn; yɛ wo nwinwin dɛ anadwe wɔ ewiaber ketee: fa hɔn a wɔapam hɔn huntsa; mma nnkyerɛ ɔkobɔfo do kwan.
4. Ma Moab atokyemfo no ntsena wo nkyɛn; yɛ huntsabea ma hɔn wɔ ɔsɛɛfo no enyim. Sɛ ɔpempensifo no fi hɔ na ɔsɛɛ bɔ adze, na ahyɛdofo sa wɔ asaase no do a,
ISA.16.5, nna wobetsim ahengua bi wɔ mbɔbɔrhu mu, na obi atsena do wɔ nokwar mu wɔ David ntamadan mu nyia obu atsɛn, na ɔhwehwɛ atsɛmbu, na ɔpɛ ntsɛm yɛ tsenenee.
6. Yɛatse Moab horan a ɔahoran dodow no nka; n'ahopɔw, no nkontompɔ, na n'ebufuw; naaso n'ahohyehyɛ yɛ gyan.
7. Dɛm ntsi ma Moab ntwa ewuo, obiara ntwa ewuo mma Moab: Kir-hareset esikyireamba tatar ntsi hom bɛka mmɔn dɛ wɔabobɔ hom pasaa.
8. Na Hesbon mfuwa akyenkyen, na Sibma wenyindua no so; amanaman ewuranom no ebubu n'abaw fɛɛfɛw no; ɔtserɛw kodu Jazer mpo, ɔtserɛwee kɔr sar no do, na okotwaa mu wɔ po do.
9. Dɛm ntsi medze Jazer osu bosu, Sibma wenyindua: medze me nyinsuwa bogugu wo do nsu, Ao Hesbon, na Eleale: wo nduaba nye wo twaber do na ɔko mu nkekamu no abɔhwe.
10. Na woeyi enyigye efi hɔ, na dɛw no efi nhabamber no mu; na adwontow biara nnyi wenyin nture no mu anaa ehurusi dede biara nnkɛba hɔ: na okyifo biara nnkekyi wenyin wɔ nsakyimona mu; mama esikyireambatsew dede abɔ adze.
11. Iyi ntsi me kra si nkrum dɛ sanku ndze wɔ Moab ho, na m'akoma so wɔ Kir-heres ho.
12. Na ɔbɛba dɛ, sɛ Moab yi noho edzi, sɛ ɔberɛ wɔ sorɔnsorɔmbea hɔ, na ɔba no krɔnkrɔnbea hɔ beyi mpaa a, orinndzi nyim.
13. Iyi nye asɛm a EWURADZE kae wɔ Moab ho aber a ɔabɛsen.
14. Na afei dze EWURADZE se dɛ, Mfe ebiasa mu, dɛ ɔpaanyi mfe no, na Moab nye ne nyimpadodow pii no nyinara hɔn enyimnyam bɛyɛ gyan; na hɔn a wɔbɛka no bɛyɛ ketseabaa a wonnyi ahom biara.

## Tsir 17

1. Damaskɔs ho atsɛmbusɛm. Hwɛ, Damaskɔs nnyɛ kurow bio, na ɔdan abɛyɛ ekurofo.
2. Wɔadan Aroer nkurow egya, na wɔbɛyɛ mbowakuw dze a wobobutuw hɔ, na obi rinnyi hɔn hu.
3. Akoban so bɛpa wɔ Efraim, na ahendzi wɔ Damaskɔs; na Siria nkaa bɛyɛ dɛ Israelmba hɔn enyimnyam, dɔm EWURADZE na ɔse.
4. Na da no, ɔbɛba dɛ Jakob enyimnyam bɛyɛ haharba, na no honam a ɔadɔ angoa no, afɔn.
5. Na ɔbɛyɛ dɛ otwafo pempan eburow a osisi hɔ, na ɔdze n'abasa bubu mbɛtsem no; ɔbɛyɛ dɛ aber a obi ridzi mbɛtsem mpɛpɛw wɔ Efraim bɔnsa mu.
6. Naaso wobegya mpɛpɛw wɔ mu dɛ ngodua roporow aba, ebien anaa ebiasa wɔ nkɔnmu abaw do, anan anaa enum wɔ dua a ɔsow yie n'ekyirekyir ndubaa no do, EWURADZE, Israel Nyankopɔn no na ɔse.
7. Da no mu na nyimpa bobu ne Yɛfo, na n'enyi asɔ Israel Krɔnkrɔnnyi no.
8. Na ɔronnhwɛ afɔrmbukyia, ne nsaano edwuma no, eso n'enyi ronnsɔ dza ne nsatseaba ayɛ, Aserim, anaadɛ ewia ehonyi no.
9. Da no mu na no nkurow a ɔyɛ dzen bɛyɛ dɛ mbea a wɔadan egya wɔ kwaa mu na mbepɔw etsifi a wɔdanee gyae wɔ Israelmba enyim no: na ayeyɛ ekurofo.
10. Osiandɛ wo werɛ efir wo nkwagye Nyankopɔn no, na w'adwen ammba w'ahoɔdzen ɔbotan no do; dɛm ntsi kaansa iduadua ndua fɛɛfɛw, na etsetsɛw mu enyame ananaben:
11. mpo sɛ wo ntsɛwee da no ara mu ema ofifir, na anapa no ara iduae no ema w'aba no bɔ nkukuduuduw mpo a: no twaber no boguan wɔ yaw na awerɛhow a onnyi sabea da no mu.
12. Ao, aman pii wor yɛ dede wɔwor dɛ po no wor! Ao, amanaman weɔɔyɛ ne dede a, ɔyɛ dɛ nsu dzendzen no weɔɔyɛ!
13. Amanaman yɛ weɔɔ dɛ esu pii no weɔɔyɛ: naaso ɔbɔbɔ hɔn ham, na woeguan akɔ ekyirekyir, na woetsiw hɔn dɛ mbepɔw do ntsɛw wɔ mframa mu, na dɛ ekyinehyia huntuma wɔ ehum enyim.
14. Ewimbibaamu no, hwɛ, hu nye yi! Na ansaana adze bɛkye nna wonnyi hɔ! Iyi nye hɔn a wɔfa hɛn afo hɔn kyɛfa, nye hɔn a wotwa hɛn dwo hɔn afamudze.

## Tsir 18

1. Aa, ntsaban worakaworaka asaase a ɔwɔ Etiopia nsutsen egya no ho:
2. nyia otu ahembɔfo nam po do, a wɔtsetse ndzɛm ahɛn mu wɔ nsu enyi! Hom nkɔ, abɔfo a hom ho yɛ har, hom nkɔ ɔman a wɔyɛ apankor trontrom no nkyɛn, nkorɔfo a mbɛnee na ekyirekyir suro hɔn no nkyɛn; ɔman bi a wɔwɔ tum na wɔka nkorɔfo hyɛ a nsutsen etwitwa hɔn asaase mu no!
3. Hom wiadzemba nyinara, hom asaase do atsefo, sɛ wosi frankaa wɔ mbepɔw do a, hom nhwɛ; na sɛ wɔbɔ akasamu mu a, hom ntsie.
4. Na dza EWURADZE aka akyerɛ me nye yi, Mebɛyɛ komm, na mahwɛ wɔ me tsenabea; dɛ ewiaber ketee mu ɔhyew, dɛ ɔbɔsu nsuwusiw wɔ otwaber hyew mu.
5. Na otwaber nnyae nndurii na nkukuduuduw apaa, na nhyiren adan wenyinaba a ɔregyegye no, ɔdze adar botwitwa nsasar no egu, na ndubaa a ɔatsentsen no etwitwa mu egu.
6. Wobegya ne nyinara hɔ ama mbepɔw do nnoma edzinam, ɔnye asaase do mbowa, na nnoma edzinam bedzi ɔpɛber wɔ do, na asaase mbowa nyinara edzi do awɔwber.
7. Ber no mu wɔdze akyɛdze bɛbrɛ dɔm EWURADZE; wɔdze fi nkorɔfo apankor trontrom no, nkorɔfo a mbɛnee na ekyirekyir nyinara suro hɔn, ɔman a wɔwɔ tum na wɔka nkorɔfo hyɛ a nsutsen etwitwa hɔn asaase mu no mu no, bɛba dɔm EWURADZE ne dzin tsenabea, bepɔw Zion no do.

## Tsir 19

1. Egypt ho atsɛmbusɛm nye yi. Hwɛ, EWURADZE tse nsuwusiw a ano yɛ har do nam, na ɔreba Egypt: Egypt abosom botutu wɔ n'enyim, na Egyptfo akoma anan wɔ hɔn mu.
2. Na mibekenyan Egyptfo etsia Egyptfo: wɔnye hɔnho bɔkoko, obiara nye no nua, na obiara nye ne nyɛnko; kurow nye kurow, na ahenman nye ahenman.
3. Na Egypt no sunsum bɔtɔ pan wɔ no mu; na mebɛsɛɛ n'egyinatu; wobɔkɔ ebisa wɔ ebisatsirfo, asamamfrɛfo, na abayifo nkyɛn.
4. Na mibeyi Egyptfo ahyɛ owura tsiɔdzennyi bi nsa; na ɔhen a no ho yɛ hu edzi hɔn do tum, EWURADZE, dɔm EWURADZE no, na ɔse.
5. Na po mu nsu bohuam, na esutsen no bɛsa na ɔawew.
6. Na nsutsen no bɔbɔn; na Egypt nwora bɔtwe na wɔawewew; na ndzɛmbir nye atsen no bɛkyenkyen.
7. Kwawee bɛba Nael ho, nye Nael no kɔn do efuw do, dza woedua no wɔ Nael ho nyina boguan, ahotse efi hɔ na wonnkohu bio.
8. Na apofo so bɛka mmɔn na woedzi nkɔmbɔ, nyew, hɔn a wɔtotow Nael mu nyina; na hɔn a wogu nsu no enyi eboa so, wɔbɛyeyɛ samoo.
9. Nkyii so asaabaserɛwfo na hɔn a wɔwen ndwera enyi bɔto.
10. Na n'edum nyina bobubu esinesin, na apaadzifo nyina werɛ bɔhow.
11. Zoan banodzifo yɛ nkwasea koraa; Farao n'apamfo mu enyansafo hɔn apam adan mbowasɛm. Ɔyɛ dɛn na hom se Farao dɛ, Meyɛ onyansafo ba, tsetse ahemfo ba?
12. Henfa koraa na afei w'enyansafo wɔ? Afei ma wɔnka nkyerɛ wo ɛ ma wonhu; tsirmpɔw a dɔm EWURADZE abɔ no wɔ Egypt ho.
13. Zoan banodzifo adan nkwasea, na Memfis banodzifo adwen efura mu; na hɔn a wɔyɛ no mbusuakuw kutuwdo bo no, wɔama Egypt atɔ dɔnsuar.
14. EWURADZE dze basabasayɛ sunsum afora Egypt mu: na wɔama Egypt atɔ ntentan wɔ n'edwuma biara mu, dɛ mbrɛ ɔsabokwafo tɔ ntentan wɔ ne fe mu.
15. Eso biribiara remmba mma Egypt a ɔpanyin anaa ekumaba, berɛw anaa mbɛw bɛyɛ.
16. Da no mu Egypt bɛyɛ dɛ mbaa; na no ho bɔpopo na oesuro wɔ dɔm EWURADZE ne nsahim a obehim no wɔ do ntsi.
17. Na Juda asaase bɛyɛ Egypt hu, obiara a wɔbɔ ne dzin kyerɛ no bosuro, wɔ dɔm EWURADZE ne tsirmpɔw a ɔabɔ etsia no ntsi.
18. Da no mu nkurow enum bɛba Egypt asaase do a wɔkasa Keenan kasa, na wɔka ntam kyerɛ dɔm EWURADZE; wɔbɛfrɛ kor Ewia kurow.
19. Da no mu afɔrmbukyia besi Egypt finimfin ama EWURADZE, na nkyindur ndua besi ne he do ama EWURADZE.
20. Na ɔbɛyɛ asɛnkyerɛdze nye dase ama dɔm EWURADZE wɔ Egypt asaase do, na sɛ wosu kyerɛ EWURADZE wɔ ahyɛdofo no ntsi a, ɔdze ɔgyefo nye twitwagyefo bɛbrɛ hɔn, na ɔabɛgye hɔn.
21. Na EWURADZE beyi noho akyerɛ Egypt, na Egyptfo bohu EWURADZE wɔ da no mu; nyew, wɔdze afɔr nye ayɛyɛdze bɔsom no, na wɔabɔ EWURADZE anohoba, na wɔayɛ.
22. Na EWURADZE bɔbɔ Egypt, ɔbɔbɔ hɔn na ɔayɛ hɔn edur; na wɔbɛsan aba EWURADZE nkyɛn, na obetsie hɔn ntotɔserɛ na ɔayɛ hɔn edur.
23. Da no mu ɔtsempɔn kwan bɛda hɔ fi Egypt akɔ Asiria, na Asirianyi aba Egypt, na Egyptnyi akɔ Asiria; na Egyptfo nye Asiriafo abɔ mu asom.
24. Da no mu na Israel bɛka Egypt nye Asiria ho, na ebiasa yi ayɛ nhyira wɔ asaase finimfin:
25. osiandɛ dɔm EWURADZE ehyira hɔn, dɛ, Nhyira nka me man Egypt, na me nsaano edwuma Asiria, na m'egyapadze Israel.

## Tsir 20

1. Afe a Tartan baa Ashdod, ber a Asiriahen Sargon somaa no, na ɔnye Ashdod bɔkoe na ɔfae no;
2. ber no mu nna EWURADZE nam Amoz ba Isaia do kaa dɛ, Kɔ, kɛpa eyitam no fi w'asen mu, na san mpaboa no fi w'anan. Na ɔyɛɛ dɛm dze adagyaw nye anamɔnkwaa nantsewee.
3. Na EWURADZE see dɛ, Dɛ mbrɛ m'akowaa Isaia nam adagyaw nye anamɔnkwaa mfe ebiasa ma ɔaayɛ asɛnkyerɛdze ɔnye anwanwadze ama Egypt na Etiopia yi;
4. dɛmara na Asiriahen bɛka Egyptfo ndɔmmumfo na Etiopiafo amantufo akɔ, mbofra na mpanyin, adagyaw mu na anamɔnkwaafo a hɔn etun deda hɔ, ama Egypt enyi aato.
5. Na hɔn bo botu na hɔn enyi ato, wɔ hɔn enyidado Etiopia ho, na hɔn enyimnyam Egypt ho.
6. Na nsuano kuromnyi no bɛka wɔ da no mu dɛ, Hwɛ, mbrɛ hɛn enyidado a yeguanee kɔdɔɔ hɔ dɛ wɔnkɛgye hɛn mfi Asiriahen nsamu tse nye yi: na hɛn dze, yɛyɛ dɛn fi nsa?

## Tsir 21

1. Po ho sar do atsɛmbusɛm. Dɛ ekyinehyia mframa a ofi Negeb robɔ ba no, ofi sar no do ba, ofi asaase a ɔyɛ hu do.
2. Enyido adzehu a ɔyɛ awerɛhow na woeyi akyerɛ me; ɔfomfafo rofom fa, na ɔsɛɛfo no resɛɛ. Elam ee, fow kɔ; Media ee, kɔ no ntuae; apensi a ɔdze abɔbɔ dze nyina mama aba ewiei.
3. Dɛm ntsi na m'asen mu guan me yerɛyerɛw; ɔkyem aka me, dɛ ɔbaa awokofo kyem; ɔyɛ me yaw ma menntse asɛm; mabɔ hu ara ma munnhu adze.
4. M'akoma tow pɛmpɛm, suro eyi mo hu: ewimbir kan a mo kɔn dɔe no adan ahopopo ama me.
5. Wɔto pon, wɔsɛw nkuntu mpa, wodzidzi na wɔnom. Banodzifo ee, hom nsoɛr, hom nsera kyɛm no ho.
6. Na mbrɛ EWURADZE aka akyerɛ me nye yi, Kɔ, fa ɔweɔmfo kegyina hɔ; ma ɔnka dza ohu nkyerɛ:
7. na sɛ ohu dɔm, mpɔnkɔdofo beenu beenu, nsoasopɔnkɔ dɔm na efumpɔnkɔ dɔm a, ɔnkyɛn n'aso pɛnn ara ntsie.
8. Na ɔweɔmfo no bɔɔ mu dɛ ogyata dɛ; Ao, EWURADZE, migyina aweɔnee aban do daa adzekyee, na misi m'atsɛwee anadwe nyina:
9. na hwɛ, nyimpa dɔm reba, mpɔnkɔdofo beenu beenu. Na obuae see dɛ, Babilɔn ahwe ase, ɔahwe ase; na n'abosom ehonyi a woegu nyina ebubu egu famu.
10. Ao ɔwo m'aporowee, na m'aporoweebea do eburow: dza matse wɔ dɔm EWURADZE Israel Nyankopɔn no anomu no na maka makyerɛ hom yi.
11. Duma ho atsɛmbusɛm. Obi fi Seir refrɛ se me dɛ, Ɔweɔmfo, anadwe ber bɛn nye yi? Ɔweɔmfo, anadwe ber bɛn nye yi?
12. Ɔweɔmfo no see dɛ, Orudu anapa, na adzesaa so reba; sɛ hom bebisa a, hom mbisa: hom nsan, hom mbra.
13. Arabia ho atsɛmbusɛm. Kwaa a ɔwɔ Arabia no mu na hom bɔsoɛ, Ao, Dedanfo akwantufo kuw.
14. Obi a osukɔm dze no no, brɛ no nsu; Tema asaase do atsefo ee, hom mfa edziban mbehyia eguamfo no.
15. Osiandɛ mfona ano na wofi guanee, afona a wɔatwe a, egyen a wɔapon, na ɔko dzendzen ano a.
16. Na dza EWURADZE aka akyerɛ me nye yi, Afe kor mu, dɛ ɔpaanyi mfe, na Kedar enyimnyam nyina apa:, #21.16 ƆPAANYI MFE: Iyi hyɛ ase fitsi ber a wɔfaa no no
17. na egyentofo hɔn dodow nkaa no, Kedarmba akatakyi no, hɔn ho bosuar: na EWURADZE, Israel Nyankopɔn no, na ɔaka.

## Tsir 22

1. Enyido adzehu bɔnsa no ho atsɛmbusɛm. Ebɛnadze yɛ hom na hom afow yi, hom nyinara kɔ adantsifi koraa yi?
2. Ɔwo a esebɔ ahyɛ wo ma, weɔɔweɔɔyɛ kurow, ahosɛpɛw man; w'atɔfoe wɔanntotɔ afona ano, eso woennwuwu wɔ akono.
3. Wo tumdzifo nyina bɔɔ mu guanguanee kɔree, nnyɛ egyentofo kyekyeer hɔn: hɔn a wohun hɔn no nyina wɔkyekyeer hɔn, kaansa woguanee kɔr ekyirekyir mpo a.
4. Dɛm ntsi na mesee dɛ, Hom nyi hom enyi mfi mo do, ma munsu wenwennwen; mma hom mmper nnkyekye mo werɛ, wɔ me man ne babaa ne sɛɛe no ho.
5. EWURADZE, dɔm EWURADZE no, ahyɛ da bi; ɔyɛ ɔkogu, na ntsiatsiado, na enyibɔ da wɔ enyido adzehu bɔnsa no do; ɔfasu no ndwuruwii na mbepɔw ho sufrɛ.
6. Na Elam kitsaa egyen kotoku, ɔnye ntseaseanammufo na mpɔnkɔdofo; na Kir maa kyɛm no ho daa hɔ.
7. Ntseaseanam yɛɛ wo mbɔnsa fɛfɛɛfɛw mu amaama, na mpɔnkɔdofo totoo nkuropon no ano.
8. Na oeyi Juda akataho no efi hɔ; da no ehwɛɛ akodze a ɔwɔ kwaa mu fi no mu no.
9. Na hom hun David kurow no ne mpaapaae no, dɛ wɔayɛ pii: na hom boaboaa ase nsutaae no no nsu ano.
10. Na hom kaan Jerusalɛm adan, na hom bubuu adan no dɛ hom dze rowowaw afasu no.
11. Hom yɛɛ korabea so wɔ afasu ebien no ntamu dze maa nsutaae dadaw no no nsu; naaso hom annhwɛ onyia no a ɔyɛɛ adze yi, eso hom emmbu nyia a ɔhyehyɛɛ no dadaada no bi.
12. Na da no mu, EWURADZE, dɔm EWURADZE no, maa osu, na ewuotwa, etsipra, na eyitamfura bae:
13. naaso hwɛ, hom dze enyigye na ahosɛpɛw, anantwi menetwa na nguankum, namdzi nye nsanom. Hom kaa dɛ, hom mma yendzidzi nnom, na ɔkyena na yeewuwu.
14. Na dɔm EWURADZE yii me asotsiw dɛ, Ampaara wɔnnkɛfa emumuyɛ yi akyɛ hom ma ekodu dɛ hom bowuwu, EWURADZE, dɔm EWURADZE no, na ɔse.
15. Mbrɛ EWURADZE, dɔm EWURADZE no, se nye yi, Kɔ fotosamfo Sebna yi a odzi ofi no do no nkyɛn kɛse dɛ,
ISA.22.16, Ereyɛ dɛn wɔ ha na woana na ewɔ no wɔ ha, na etwa asamandan wɔ ha yi? Irutwa asamandan wɔ sor, na irututu tsenabea ama wo ho wɔ botan mu yi?
17. Hwɛ, EWURADZE bɔtow wo akyen enyiberdo dɛ ɔkatakyi, nyew, ɔbɛkata wo do munum.
18. Ampaara ɔbɛdandan wo atow wo sor dɛ etɔw akyen ekyirekyir asaase do; hɔ na ibowu, na hɔ na w'enyimnyam ntseaseanam bɔkɔ, ɔwo a eyɛ wo wura fie enyimguase.
19. Na mubosun wo efi wo dzibew, na wobodwuruw wo efi wo gyinabea.
20. Na ɔbɛba wɔ da no mu dɛ mebɛfrɛ m'akowaa Eliakim, Hilkia ba no:
21. na medze w'atar no ahyɛ no, na medze w'abɔdo emia no, na medze w'ahendzi mpanyindzi ahyɛ ne nsa: na ɔayɛ egya ama Jerusalɛmfo, na Juda fi.
22. Na medze David fie saafee bɔto ne batsir; na obobue, na obiara nnkɔtow mu; na ɔbɔtow mu, na obiara nnkobue.
23. Na mebɛpaa no do dɛ prɛgow a ɔwɔ mbrɛ hɔ yɛ dzen, na ɔbɛyɛ enyimnyam ahengua ama n'egya fie.
24. Na wɔdze n'egya fie enyimnyam nyina bɛsensɛn no do, n'asefo nye hɔn a wofi no mu nyina, kɔɔpow kakraba biara, ofi kukuwa do kesi asahina do.
25. Da no mu, dɔm EWURADZE na ɔse, prɛgow a wɔdze bɔɔ mbrɛ hɔ yɛ dzen no bɔhɔr; na woetwa ma ɔatɔ famu, na adzesoa a ɔsensɛn do no atsew atɔ; na EWURADZE na ɔaka.

## Tsir 23

1. Taere ho atsɛmbusɛm. Tarsis ahɛn ee, hom ntwa ewuo; osiandɛ wɔayɛ Taere afo ma ofi nnyi mu bio, obi nnhɛn mu bio; wofi Kittim asaase do eyi akyerɛ hɔn., #Eze 26.1—28.19; Joel 3.4-8; Amos 1.9, 10; Zek 9.1-4; Mat 11.21, 22; Luk 10.13
2. Hom mpoanofo, hom ntaa dzinn; hom Sidon eguadzifo a hom twa po no wɔama hom ahyɛ ma.
3. Hom faa esu akɛse do hom ndzinoa nye Sihor aba, na Nael ho ndɔbaa; hom yɛɛ amanaman eguadzifo.
4. Ao Sidon, ma w'enyi nto, na po akasa, po mu abankɛse no, akasa dɛ, Monnkoo awoo, na monnwoo mba, eso mennyɛɛn mberantsɛ, na eso menntsetsee mbaabun.
5. Sɛ asɛm no kodu Egypt a, wobedzi yaw wɔ Taere ntsi.
6. Hom ntwa nkɔ Tarsis; ao hom mpoanofo, hom ntwa ewuo.
7. Ana hom enyigye kurow a ofi tsetse bɔbɔɔ adze no, na n'anan dze no dɔɔ mu kɔr ekyirekyir kɛtsenae no nye yi?
8. Woana abɔ tsirmpɔw yi etsia Taere, ahenkyɛwmafo kurow a n'eguadzifo yɛ mbapɔmba, na n'abatafo yɛ asaase do enyimnyamfo no?
9. Dɔm EWURADZE a, ɔabɔ ne tsirmpɔw dɛ obogu enyimnyam ahopɔw nyina ho fi, na ɔdze asaase do enyimnyamfo nyina aba enyimguase mu.
10. Bu do fa w'asaase do dɛ esutsen Nael, Ao Tarsis babaa; bambɔ biara nnyi hɔ bio.
11. Ɔatsen ne nsa wɔ po do, ɔawosow nhenman: EWURADZE ahyɛ Keenan ho mbra, dɛ wɔnsɛɛ n'aban kɛse.
12. Ɔaka dɛ, Innkedzi ehurusi bio, ɔwo Zidon ba ɔbaabun a wɔahyɛ wo do: soɛr, kotwa mu kɔ Kittim; na hɔ so mpo irinnya ahomgye.
13. Hwɛ, Kaldeafo asaase; ɔman yi wonnyi hɔ bio; Asirianyi no kyekyeree maa sar do mbowa: wosisii hɔn abantsentsen, wodwuruuw n'ahemfi; ɔmaa ɔyɛɛ amamfo.
14. Hom ntwa ewuo, Ao Tarsis ahɛn, na ɔasɛɛ hom akoban.
15. Da bi bɛba dɛ werɛ befir Taere mfe eduosuon, tse dɛ mbrɛ ɔhen kor ne nda tse: na mfe eduosuon n'ewiei no wɔbɛyɛ Taere tse dɛ dza ɔwɔ edwaman no no ndwom mu no.
16. Fa sanku kyin kurow no mu, edwaman a werɛ efir wo. Bɔ sanku dɛɛdɛw, tow ndwom pii, ama wɔaakaa wo.
17. Na ɔbɛba dɛ, mfe eduosuon n'ewiei no, EWURADZE bɛba abɛsera Taere, na ɔasan enya n'apaadze, na ɔnye wiadze ahendzi horow a ɔwɔ asaase enyi nyina agor ndwamangor.
18. Na n'eguadze nye n'apaadze bɛyɛ krɔnkrɔndze ama EWURADZE: wɔnnkɛfa esie korakora, eso worinntsia; na n'eguadze bɛyɛ hɔn a wɔtse EWURADZE enyim no dze, na woedzi amee, na wɔayɛ efuradze a ɔkyɛr.

## Tsir 24

1. Hwɛ, EWURADZE bɛyɛ asaase no pan, na ɔama ɔayɛ afo na ɔadan no ebutuw, na ɔabɔ no do atsefo no apetse.
2. Na ɔbɛyɛ dɛ, dɛ mbrɛ ɔman no tse no, mbrɛ ɔsɔfo tse ara nye no; mbrɛ akowaa tse no, mbrɛ no wura tse ara nye no; mbrɛ afonabaa tse no, mbrɛ no wuraba tse ara nye no; mbrɛ ɔtɔfo tse no, mbrɛ ɔtɔmfo tse ara nye no; mbrɛ ɔdzefɛmfo tse no, mbrɛ ɔdzefirfo tse ara nye no; mbrɛ nsihogyefo tse no, mbrɛ nsihomafo tse ara nye no.
3. Wɔbɔto asaase no no pan koraa na wɔafa no afo koraa: na EWURADZE na ɔakasa yi.
4. Asaase reka mmɔn, na oenyam, wiadze abotow na oenyam, wimu na asaase nyina enyinyam.
5. Asaase so asɛɛ wɔ no do mba ase; osiandɛ woetsiatsia mbra no do, wɔasakyer ahyɛdze no, wɔato daa ahyɛmu no.
6. Dɛm ntsi na ndom no amen asaase no; na no do atsefo woebu hɔn fɔ: dɛm ntsi na asaase no do atsefo no ahyew, na woegya nyimpa kakrabaabi yi.
7. Nsa fofor ridzi mmɔn, wenyindua enyam, akomamu enyigyefo risi nkrum.
8. Mpintsin ehurusidzi egyaa, ahosɛpɛwfo dede abɔ adze, sanku enyigye egyaa.
9. Wɔnnkɛfa adwontow anom nsa; nsa dzendzen bɛyɛ wen ama hɔn a wɔnom.
10. Woedwuruw asakrabutuw kurow no: wɔatow ofi biara mu, amma obiara aannkɔ mu.
11. Osu wɔ mbɔntsen do wɔ wenyin ntsi; enyigye nyina ahyɛ sum, asaase no do ehurusidzi etu kɔ.
12. Kurow no mu dza ɔaka nye amamfoyɛ, wɔdze ɔsɛɛ abɔ kuropon no.
13. Na dɛm na ɔbɛba asaase do wɔ aman mu, dɛ mbrɛ wɔwosow ngodua no, dɛ wenyin abatsew ekyir mpɛpɛwdzi.
14. Na wɔbɛma hɔn ndze do abɔ ose: EWURADZE akɛseyɛ ntsi wofi atɔe bɛtseatsea mu.
15. Dɛm ntsi hom nhyɛ EWURADZE enyimnyam wɔ boka, mekyerɛ EWURADZE Israel Nyankopɔn ne dzin no, wɔ po nsupruw mu.
16. Ofi asaase ano noho na yɛatse ndwom, ɔtseneneenyi n'enyimnyam no. Naaso meka dɛ, Morofɔn, morofɔn, mundue! Nkontompɔtwafo etwa nkontompɔ; nyew, nkontompɔtwafo etwa nkontompɔ paara.
17. Osuro, mona no, na efir no, da wo do, ɔwo asaase do mba.
18. Nyia oboguan osuro no ntsi no, ɔbɔtɔ mona no mu; na nyia obefi mona no mu epue no, efir no bɛpa no. Na woebuebue ɔsor ntokura na asaase fapem rihihim.
19. Asaase edwuruw koraa, asaase anan krɔngyenn, asaase ehim mbordo.
20. Asaase bɔto ntentan dɛ ɔsabofo, na oehimahima dɛ suaba; ne mbrato bɛyɛ no do dur, na ɔahwe ase a, ɔronnsoɛr bio.
21. Ɔbɛba dɛ, da no mu no, EWURADZE bɛtsea sor dɔm wɔ sor, na asaase ahemfo wɔ famu.
22. Na wɔaboaboa hɔn ano, dɛ mbrɛ wɔboaboa mpokyerɛfo ano wɔ mona no mu, na wɔatow hɔn efiadze mu, na nda pii ekyir no wɔakɔ akɛsera hɔn.
23. Ɔno na bosoom enyim bogu ase, na ewia enyi ato; osiandɛ dɔm EWURADZE bedzi hen wɔ Zion bepɔw do, na Jerusalɛm, na ne tsetsefo enyim enyimnyam mu.

## Tsir 25

1. EWURADZE, ɔwo nye me Nyankopɔn; mubohuhor wo, mibeyi wo dzin ayɛw; na ɔwo na ayɛ anwanwadze, nhyehyɛɛ dadaw, osi pi na ɔyɛ nokwar.
2. Na ɔwo na ayɛ kurow no ndamfo; kurow a wɔbɔ ho ban ayɛ kurofo, ananaben aban nnyɛ kurow bi; wɔronntow dabiarada.
3. Dɛm ntsi aman a wɔyɛ dzen bɛhyɛ wo enyimnyam, amanaman a hɔn ho yɛ hu kurow no bosuro wo.
4. Osiandɛ ɔwo ayɛ akoban ama ɔbɔbɔnyi, akoban ama ohianyi wɔ n'ahohia mu, ehum ano guandɔbew, ɔhyew mu nwinwin, osiandɛ etsiɔdzemfo no ehuhuw tse dɛ ehum a ɔhwe fasu.
5. Ɔwo brɛɛ ananaben dedeedeyɛ no adze dɛ ɔhyew wɔ bea kwawee do; wɔbrɛɛ etsiɔdzemfo no adwontow adze dɛ ɔhyew wɔ nsuwusiw nwinwin ase.
6. Bepɔw yi do na dɔm EWURADZE bɔto aman nyina pon: edziban a angoa wɔ mu, wenyin a ɔagyen atɔ mu, angoadze a ehuor ma, wenyin a ɔagyen atɔ mu a wɔasɔn do krɔnn.
7. Na bepɔw yi do na ɔbɛsɛɛ akatado a ɔkata aman nyina do no enyim; na akataenyim a wɔatserɛw no amanaman nyina do no.
8. Ɔamen owu daa; na EWURADZE Nyankopɔn bɛpepa enyiwa nyina ho nyinsuwa; na oeyi ne man ahorohoraa efi asaase nyina do akɔ: na EWURADZE na ɔaka.
9. Na wɔbɛka wɔ da no mu dɛ, Hwɛ, hɛn Nyankopɔn nye yi; yɛatweɔn no, ama ɔaagye hɛn nkwa: EWURADZE nye yi; yɛatweɔn no, hɛn enyi bɛgye na yeedzi ehurusi wɔ no nkwagye no mu.
10. Na bepɔw yi do na EWURADZE nsa bɛda, na wobetsiatsia Moab do wɔ n'afamu, dɛ mbrɛ wotsiatsia nkyɛkyɛr do wɔ suminado.
11. Na ɔbɛtserɛw ne nsamu wɔ hɔn finimfin, dɛ mbrɛ nyia ɔrobor tserɛw ne nsamu bor: na ɔbɛbrɛ no nkontompɔ no adze ɔnye ne nsaano edwin no nyina.
12. Na w'aban dzendzen afasu a ɔkrɔn no ɔbɛbrɛ no adze, edwuruw no, na ɔama aka famu, ma adan huntuma mpo.

## Tsir 26

1. Da no na wɔbɔtow ndwom yi wɔ Juda asaase do dɛ: Yɛwɔ kurow a ɔyɛ dzen; obetsintsim nkwagye dɛ afasu na ntuae ban.
2. Hom mbuebue aponkɛse no, ama ɔman tsenenee a odzi nokwar no aahɛn mu.
3. Nyia n'adwen etsim wo do no, ebɔkora no asomdwee a odzi mu mu: osiandɛ ɔdze no werɛ hyɛ wo mu.
4. Hom ntwer EWURADZE daa daa: na EWURADZE Nyankopɔn mu na ɔdomankoma ɔbotantsim wɔ.
5. Ɔdze hɔn a wɔtsetse sor, kurow a ɔkrɔn no, aba daadze: ɔbrɛ no adze, ɔbrɛ no adze kɛka famu; nyew, ɔma ɔka huntuma mpo.
6. Anan tsiatsia do, ɔbɔbɔfo anan a, ohianyi anamɔn no a.
7. Ɔtseneneenyi no kwan yɛ tɔɔtsen; ɔwo na eyɛ atseneneefo kwantsempɔn tɔɔtsen.
8. Ɛhɛɛ, w'atsɛmbu kwan do, EWURADZE, na yɛahwɛ wo kwan: hɛn kra akɔndɔ gyina wo dzin ne nkaae do.
9. Me kra fe wo anadwe; nyew, mo sunsum a ɔwɔ mo mu hwehwɛ wo enyiberdo: na sɛ w'atsɛmbu ba asaase do a, wiadzemba bosua ndzeyɛtsenenee.
10. Wɔyɛ omumuyɛnyi yie dɛn ara a, onnsua ndzeyɛtsenenee; tɔɔtsenyɛ asaase do na odzi afomfonsɛm, na onnhu EWURADZE no tumdzi.
11. Ao EWURADZE, ama wo nsa do, naaso wonnhu. Ma wonhu wo mbɔdzembɔ wɔ wo man ho, na hɔn enyi ato: Nyew, ma ogya nhyew w'atamfo.
12. Ao EWURADZE, ɔwoara bɛhyehyɛ asomdwee ama hɛn: na ɔwoara na edzi hɛn dwuma nyinara so ama hɛn.
13. Ao EWURADZE, hɛn Nyankopɔn, ewuranom bi so edzi hɛn do tum aka wo ho; naaso ɔwo nko wo dzin na yɛbɔ.
14. Woewuwu, wɔnnkɛtsena ase; wɔadan nsamamfo, wɔnnkɔsoɛr: osiandɛ asera hɔn na asɛɛ hɔn, na apepa hɔn ho nkaa nyina koraa.
15. Naaso ama ɔman no adɔr, EWURADZE, ama ɔman no adɔr; wɔahyɛ wo enyimnyam: ɔwo atserɛw asaase no n'ahe nyinara mu.
16. Ao EWURADZE, ahohia mu na wɔhwehwɛɛ wo, wo ntsea baa hɔn do no, na wɔworaa mpaabɔ.
17. Dɛ mbrɛ ɔpemfo a ɔrebɛn n'awoo dzi yaw na ɔkeka mu wɔ n'awoko mu no; mbrɛ yɛayɛ wɔ w'enyim ara nye no, Ao EWURADZE.
18. Yeenyinsen, yeedzi yaw, ɔyɛ dɛ yɛawo mframa; yɛannyɛ ɔgye bi ho edwuma wɔ asaase do; eso wiadze mu mba nnhwehwee ase.
19. W'ewufo bɛtsena ase; hɔn efun bɔsoɛr. Hom a hom tse huntuma mu e, hom nyan na hom ntow ehurusi ndwom. Na wo bɔsu yɛ kan bɔsu, na asaase do ewufo do na ebɔtɔ egu.
20. Me man, hom mbra, hom mbɛhɛn hom adankyir mu, na hom ntotow homho mbobow mu: hom nhuntsa ber kakra, ma onkodu dɛ ebufuhyew no botwa mu akɔ.
21. Na hwɛ, EWURADZE fi ne tsebea rifir edzi abɛtsea asaase do mba wɔ hɔn emumuyɛ ntsi: asaase so bɛda no bɔgyaa edzi, na ɔrennkata n'atɔfoe do bio.

## Tsir 27

1. Da no mu na EWURADZE dze n'afona kɛse dzendzen ndam ndam no bɛtsea dɛnkyɛmnyin, dɛm ɔwɔ ɔhoɔharfo no, na dɛm ɔwɔ mpomponee no; na oeku esu mu abowapɔn a ɔwɔ po mu no.
2. Da no mu: Nsa wenyin ture, hom ntow ho ndwom.
3. Emi mara EWURADZE na mohwɛ do; mugugu do nsu aber nyina: mohwɛ do adzekyee na adzesaa amma biribiara aansɛɛ no.
4. Ebufuhyew nnyi mo mu: sɛ nkyɛ nkɔkrɔw na nsoɛ na wɔnye me ridzi esi wɔ akono a, nkyɛ mobɔbɔ afa hɔn do; na mahyew hɔn nyina.
5. Annyɛ dɛm a wɔmma wonsuo me bambɔ mu, na ɔnye me nsiesie; nyew, ɔnye me nsiesie.
6. Nda a ɔreba no mu, Jakob bɛgye ndwow; Israel bɔbɔ nhyiren abɔ nkukuduuduw: na wɔdze aba ahyɛ wiadze enyi ma.
7. Ana ɔabɔ hɔn dɛ mbrɛ ɔbɔɔ hɔn a wɔbɔɔ no no? Anaadɛ aso woeku no dɛ hɔn a okunkum hɔn no hɔn kum no?
8. Hɔn mbrato ho na ehwɛɛ nye hɔn dzii; ɔdze aahow dzendzen eyi hɔn efi hɔ wɔ boka mframa da no mu.
9. Dɛm ntsi iyi na wɔdze bɔhor Jakob ne mbrato; na no bɔnyi no ho aba nyina nye yi; aber a oenya ayɛ afɔrmbukyia abo no nyina dɛ kaadowbo a wɔabor efurufuruw, ma hɔn abosom Aserim na ewia ehonyi no ronnsoɛr bio no.
10. Na kurow a wɔagye ho ban no ada mpan, ayɛ tsenabea a woetu do na wɔadan egya dɛ sar do; hɔ na nantwiba no bedzidzi, na hɔ na wɔbɛpempan n'abaw no pasaa.
11. Sɛ no ndubaa no guan a, wobobu akyen; mbasiafo bɛba abɛfa akɔsɔ gya, osiandɛ wɔyɛ ɔman a wonnyi ntseasee; dɛm ntsi nyia ɔyɛɛ hɔn no ne yamu rennhyehye no mma hɔn, na nyia ɔween hɔn no runnhu hɔn mbɔbɔr.
12. Na ɔbɛba da no mu dɛ EWURADZE bɔporow n'aba efi Esutsen no ne yir ho ekesi Egypt ɔwora no ho, na wɔatase hom nkorkor, ao Israelmba.
13. Na ɔbɛba wɔ da no mu dɛ wɔbɔbɔ akasamu kɛse bi mu; na hɔn a aka dɛ nkyɛ wɔhera wɔ Asiria asaase do, na hɔn a woeyi hɔn tokyen wɔ Egypt asaase do no aba; na wɔbɔsɔr EWURADZE wɔ bepɔw krɔnkrɔn no do wɔ Jerusalɛm.

## Tsir 28

1. Efraim asabokwafo ahopɔw abɔtsir ndue, na n'ahoɔfɛw enyimnyam nhyiren a ɔromonsom no a ɔwɔ hɔn a nsa ato hɔn ntentan wɔ hɔn angoa bɔnsa no etsifi no!
2. Hwɛ, EWURADZE wɔ ahoɔdzenfo na ɔkatakyi bi; ɔtse dɛ ɔsorbo a orugu, ehum a ɔsɛɛ adze, na obodwiriw egu famu ahoɔdzen do dɛ nsutɔr dzendzen, dɛ esu a oeyir apram do.
3. Efraim asabokwafo ahopɔw abɔtsir no wobetsiatsia do wɔ ananadze:
4. na n'ahoɔfɛw enyimnyam nhyiren a amonsom a ɔwɔ angoa bɔnsa no etsifi no, ɔbɛyɛ dɛ adɔmba a odzi kan ber ansaana ɔpɛber edur a obiara a ohu no, odzi ne nsa ka ara a, na oewie dzi.
5. Da no mu na dɔm EWURADZE bɛyɛ enyimnyam abɔtsir na ahoɔfɛw ahenkyɛw ama ne man nkaa no:
6. ɔnye atsɛmbu sunsum ama onyia no a ɔatsena rubu atsɛn no, na ahoɔdzen ama hɔn a wopia ɔko fi kuropon ano san no.
7. Na woyinom so wɔnam nsa do ato ntentan, wɔnam nsadzen do wɔatɔ dɔnsuar; ɔsɔfo na nkɔnhyɛnyi nam nsadzen do ato ntentan, nsa amen hɔn, nsadzen ama wɔatɔ dɔnsuar, wɔfom wɔ enyido adzehu mu, wofintsiw wɔ atsɛmbu mu.
8. Na fe nye fi ayeyɛ edzidzipon nyina do ma, ma bea biara do nntsew.
9. Woana na ɔbɛkyerɛ no nyimdzee? Na woana na ɔbɛma ɔatse amandzɛɛ no ase? Hɔn a woetwa hɔn enumfo, na wɔatsew hɔn efi numfo ano no anaa?
10. Na ahyɛdze tsia ahyɛdze, ahyɛdze tsia ahyɛdze; mbra tsia mbra, mbra tsia mbra; ha kakra, hɔ kakra.
11. Dabida, mbom apɔtɔfo kasaa nye ananaben gyirama na EWURADZE dze bɛkasa akyerɛ ɔman yi.
12. Hɔn a ɔsee hɔn dɛ, Ahomgye nye yi, hom mma nyia ɔaberɛ ahomgye; na ahotɔ nye yi: naaso wɔammpɛ dɛ wotsie no.
13. Dɛm ntsi EWURADZE asɛm bɛyɛ hɔn dɛ; ahyɛdze a otsia ahyɛdze, ahyɛdze tsia ahyɛdze; mbra a otsia mbra, mbra a otsia mbra; ha kakra, hɔ kakra; ma wɔaakɔ na woeekotutu ahwe hɔn ekyir, na woeebubu, na wɔaatotɔ mfir mu, na wɔaakyer hɔn.
14. Dɛm ntsi hom ntsie EWURADZE asɛm, hom atwetwesifo a hom dzi ɔman yi a ɔwɔ Jerusalɛm do mpanyin:
15. osiandɛ hom aka dɛ, Yɛnye owu edzi ahyɛmu, na yɛnye samanadze edzi nhyehyɛɛ; sɛ mbusu a ɔpram do no rutwa mu a, hɛn dze, ɔrennka hɛn; osiandɛ yɛdze atorsɛm ayɛ hɛn guandɔbew, na akɔhwisɛm ase na yehuntsa hɛnho.
16. Dɛm ntsi mbrɛ EWURADZE Nyankopɔn se nye yi, Hwɛ, medze ɔbo bi roto fapem wɔ Zion, ɔbo a wɔasɔ ahwɛ, kutuwdo bo a ɔsom bo a wɔato no fapem pintsinn: Nyia ɔgye dzi no, ɔremmpeper no ho., #Dwom 18.22
17. Na medze atsɛmbu no bɛyɛ susuhoma, medze tsenenee ayɛ susudua promo; na ɔsorbo no bɛpra ator guandɔbew no nyina akɔ, na esu no apram huntsabea no do.
18. Na hom nye owu ntamu ahyɛmu no wɔbɛtsetsew mu, na hom nye samanadze nhyehyɛɛ no rinngyina; sɛ mbusu a ɔpram do no rutwa mu a, obetsiatsia hom do.
19. Mpɛn dodow a orutwa mu no, ɔbɛfa hom: na anapa anapa na obotwa mu, adzekyee na adzesaa: na no ho amandzɛɛbɔ no asetse bɛyɛ hu ara nko.
20. Na mpa no yɛ tsia dɛ obi bɛtsen no ho ato do; na akatado tam no ɔyɛ heahea dɛ obi dze bobua no do.
21. Na EWURADZE bɔsoɛr dɛ bepɔw Perazim do dze no, no bo bofuw dɛ Gibeon bɔnsa mu dze no: ama ɔaayɛ n'edwuma, n'anwanwa dwuma no, na ɔaayɛ ne nyɛe no, ne nyɛe nwanwa no.
22. Afei dɛm ntsi mma hom nnyɛ atwetwesifo, ma hom nkyehoma aannyɛ dzen; osiandɛ ɔsɛɛ pasapasa a woesua ato hɔ na matse wɔ EWURADZE, dɔm EWURADZE no hɔ, dɛ ɔreba asaase nyina do.
23. Hom nyɛ aso na hom ntsie me ndze, hom nkyɛn aso na hom ntsie me kasaa.
24. Ana daa nyina na ofuntumfo funtum dɛ orudua? Ana daa nyina na otutu n'asaase enyi, bobɔ no do nkotowa?
25. Sɛ ɔyɛ enyi dɛfɛɛ a, ana ondua nhabamba dɛ eme na akatsewa? Ana onndua ewifua akyerɛpɛn akyerɛpɛn, ɔnye atoko wɔ mbrɛ wɔahyɛ ama no no, na ewi wɔ n'ahe ano?
26. Osiandɛ ɔakyerɛ no n'enyiwado, ne Nyankopɔn na ɔkyerɛkyerɛ no.
27. Wɔmmfa porowdze ndam ndam mmporow eme, eso wɔmmfa tseaseanam anan nntsiatsia fan do; na wɔdze aborbaa bor eme, na wɔdze poma bor
28. Ana wɔsan dwow paanoo bio a? Oho, wɔnnkɔ do ara mmporow no daapem: na kaansa ɔdze ne ntseaseanam anan na no mpɔnkɔ fa do mpo a, ɔnndwow no.
29. Iyi so fi dɔm EWURADZE hɔ ba; ɔyɛ apam mu ɔnwanwanyi, na nyansa mu abɔso no.

## Tsir 29

1. Due, Ariel, kurow a David kyeer mu nsera no! Hom mfa afe nka afe ho; hom mma afahyɛ mbɔ aprɔw mbra
2. nna mebɛma Ariel ho akyer no, na nkɔmbɔdzi ɔnye sukwadwom aba hɔ: na ɔayɛ dɛ Ariel ama me.
3. Na mebɛkyer nsera etwa wo ho kɔntɔnkrɔn, na medze aban abɔ wo ho dantaban, na mahohɔr pempe esiw wo kwan.
4. Na ibefi famu tɔnn akasa, na wo kasaa efi huntuma mu ayɛ huhuhuhu; na wo ndze befi famu aba na ayɛ dɛ ɔsaman ne ndze, na wo kasaa efi huntuma mu awasa.
5. Na w'atamfo dodow bɛyɛ dɛ huntuma wekoweko, na etsiɔdzenfo dodow no bɛyɛ dɛ ntsɛw a ɔresen kɔ: ɛhɛɛ, ɔbɛba dɛm amonmu ara wɔ awerɛfir mu.
6. Dɔm EWURADZE dze ɔsenaman, nye asaasewosow, dede kɛse, nye ekyinehyia mframa, ehum, nye ogya a ɔmemen ne gyaframee bɛba abɛsera no.
7. Na amanaman nyina mu dɔm a wɔnye Ariel dzii ako, hɔn a wɔnye ɔno na n'akoban ko, na wɔma no ho kyer no nyina, wɔbɛyɛ dɛ adaaso, anadwe enyido adzehu.
8. Na ɔbɛba dɛ mbrɛ nyia ɔkɔm dze no so daa, dɛ oridzidzi; na onyan, na no kɔm no da ho ara wɔ hɔ no: anaadɛ mbrɛ nyia nsukɔm dze no so daa, na ɔronom; naaso onyan, na ɔtɔ bitsi, na no nsukɔm da ho ara wɔ hɔ no: dɛmara so na amanaman nyinara a wɔnye bepɔw Zion dzi ako no, bɛyɛ.
9. Hom ho mbow hom kɛse, na ɔnyɛ hom nwanwa; hom mfura hom enyi na hom nyɛ enyifurafo! Hom mbow, naaso nnyɛ nsa ntsi a; hom nto ntentan, na nnyɛ nsadzen ntsi a.
10. Na EWURADZE ehuei egu hom do, nda heii sunsum a, oemuamua hom enyi, mekyerɛ nkɔnhyɛfo no; na hom etsir, adzehufo no, ɔakata hɔn do.
11. Na enyido adzehu nyina ayɛ hom dɛ nwoma a wɔasɔw ano mu nkyerɛwee a adasa dze ma nyia onyim nwoma dɛ, Meserɛ wo, kenkan yi: na ɔka dɛ, Murunntum, osiandɛ wɔasɔw ano:
12. na wɔdze nwoma no ma nyia onnyim nwoma dɛ, Meserɛ wo, kenkan a, ɔka dɛ, Minnyim nwoma.
13. Na EWURADZE see dɛ, Susuampa dɛ ɔman yi twe bɛn me, na wɔdze hɔn ano nye hɔn anofamfa dzi me nyi, na hɔn akoma dze woeyi efi me nkyɛn kɔ ekyirekyir, na hɔn suro a wosuro me yɛ nyimpa ahyɛdze a wɔdze akyerɛkyerɛ hɔn no ntsi:, #Mat 15.8, 9; Mar 7.6
14. hwɛ, mobɔkɔ do ara mayɛ ahobowdze wɔ ɔman yi mu, ahobowdze nye anwanwadze bi a: na hɔn enyansafo nyansaa no ahera, na hɔn abadwembafo ntseasee ehuntsa hɔn.
15. Wondue, hɔn a wɔhwehwɛ dɛ wɔdze hɔn apam huntsa EWURADZE fee, na hɔn ndzeyɛɛ wɔ sum mu na wɔka dɛ, Woana na ohu hɛn? Woana na onyim hɛn?
16. Hom si ndzɛmba tsir adze! Aso wobobu ɔwemfo dɛ awendɛtse; anaa adze a wɔyɛe no bɛse nyia ɔyɛɛ no no dɛ, Nnyɛ ɔno yɛɛ me; anaa dza wɔahyehyɛ bɛse nyia ɔhyehyɛɛ dɛ, Innyim dze?
17. Ana ɔnnkaa kakraabi ma Lebanon adan mfuwa prɔmprɔm, na mfuwa prɔmprɔm no woebu no dɛ kwaa?
18. Na da no mu na etsitsifo bɛtse nwoma mu asɛm no, na efurafo enyi efi kusukusuyɛ na sum no mu ehu adze.
19. Abrɛfo so bɛma hɔn enyigye adɔɔ so wɔ EWURADZE mu, na adasa mu ehiafo asɛpɛw hɔnho wɔ Israel Krɔnkrɔnnyi no mu.
20. Na otsiɔdzennyi no ayɛ kwa, na ɔtwetwesifo egyaa, na hɔn a wɔtsɛw emumuyɛ nyina woetwa hɔn akyen:
21. hɔn asɛndzii mu wɔma nyimpa yɛ mbratonyi, na wosua nyia ɔka enyim wɔ kuropon ano efir, na wɔdze nsɛnhuhuw dan ɔtseneneenyi fa nkyɛn.
22. Dɛm ntsi mbrɛ EWURADZE a ɔpoon Abraham no ka wɔ Jakob fifo ho nye yi: Afei Jakob enyi ronnto, eso n'enyim ronntow fitaa bio.
23. Na sɛ ohu ne mba a wɔyɛ me nsaano edwuma no wɔ ne ntamu a, wɔbɛtsew me dzin ho; nyew, wɔbɛtsew Jakob Krɔnkrɔnnyi no ho, na wɔabɔ hu wɔ Israel Nyankopɔn ho.
24. Hɔn a wɔfomfom wɔ sunsum mu so benya ntseasee, na hɔn a wohwinhwin bosua nkyerɛkyerɛ.

## Tsir 30

1. Wondue! Mba etuatsewfo, EWURADZE na ɔse: hɔn a wɔgye apam a ommfi mo hɔ, na wɔdze ebuado bua do, na ommfir mo sunsum, ama wɔdze bɔn aaka bɔn ho:
2. hɔn a wotsia anamɔn kɔ Egypt, na wommbisa mo hɔ apam, dɛ wɔdze hɔnho rokɔtwer Farao n'ahoɔdzen, na wɔdze hɔn werɛ kɛhyɛ Egypt nwinwin mu!
3. Dɛm ntsi Farao ahoɔdzen bɛhyɛ hom fɛr, na Egypt nwinwin mu awerɛhyɛmu ayɛ hom enyimguase.
4. Na kaansa ne mbapɔmba wɔ Zoan, na n'ahembɔfo edu Hanes mpo a,
ISA.30.5, hɔn nyinara enyi bɔto, ɔman a worinnya mfaso bi mmfi hɔnho no ho. Wɔrennyɛ hɔn mboa anaa mfaso biara, na mbom enyimguase, nye fɛr ara nko.
6. Pomu afamu mbowa ho atsɛmbusɛm. Wɔnam ɔfona na ahoguan asaase no do, mbrɛ ogyataber na ogyatanyin, ehurutsia na ɔwɔ a otu fir ba no, na wɔdzedze hɔn ahonya gugu nsoasopɔnkɔ abatsir, na wɔdze hɔn akoradze atoto efumpɔnkɔ ekyir efu no do, dze rekɛma ɔman a wɔrennyɛ hɔn mfaso no.
7. Egypt mboa dze, mboa gyan a, onnsi hwee: dɛm ntsi na mafrɛ no Rahab a ɔtse hɔ dzinn no.
8. Afei kɔ, kyerɛw no wɔ pon do wɔ hɔn enyim, na krukye no wɔ nwoma mu, ama ɔaako hɔ ekesi mber a ɔreba afebɔɔ.
9. Na wɔyɛ ɔman etuatsewfo, mba atorfo, mba a wɔmmpɛ dɛ wotsie EWURADZE mbra no:
10. hɔn a wɔse adzehufo dɛ, Mma hom nnhu adze; na wɔse nkɔnhyɛfo dɛ, Mma hom nnhyɛ dza ɔtsen ho nkɔm nkyerɛ hɛn, hom nka hɛn adɛfɛdɛfɛsɛm, hom nhyɛ ndaadaasɛm ho nkɔm:
11. hom mfi ɔtsempɔn no mu, hom nyi ɔkwan no akwa, mma hom nnka Israel Krɔnkrɔnnyi no ho asɛm nnkyerɛ hɛn.
12. Dɛm ntsi mbrɛ Israel Krɔnkrɔnnyi no se nye yi, Osiandɛ hom bu asɛm yi enyimtsia, na hom twer ahyɛdo nye akɔnkyew, na hom dze homho wowaw no no ntsi;
13. emumuyɛ yi bɛyɛ hom dɛ mpaapaae a ɔwɔ ɔfasu a ɔkrɔn na ɔreyɛ ahwe ase, na oepuhuw mu ma no bu ba awerɛfir mu na amonmu.
14. Na obobubu no dɛ mbrɛ sɛ wɔbobɔ ɔwemfo sɛn a wɔbobɔ no posoposo na bi nnka; amma wonnya n'esinesin mu efɛr a wɔdze suo mbukyia mu ogya, anaa wɔdze saw bura mu nsu mpo.
15. Na mbrɛ EWURADZE Nyankopɔn, Israel Krɔnkrɔnnyi no, see nye yi, Ɔsan ba na ahomgye mu na wɔbɛgye hom nkwa; kommyɛ na awerɛhyɛmu mu na hom ahoɔdzen befir: naaso hom ammpɛ.
16. Mbom hom see dɛ, Oho, na yɛbɛtsena mpɔnkɔ do eguan; ntsi eguan ara na hom boguan: na, Yɛbɛtsena mbowa ahoɔharfo do akɔ; dɛm ntsi hɔn a wotsiw hom no ho bɛyɛ har.
17. Apem boguan ɔbaakofo mpuw ano; beenu mpuw ano na hom boguan: ma ekodu dɛ hom bɛka dɛ bepɔw etsifi asɛnkyerɛdze, na frankaa a osi koko do.
18. Dɛm ntsi EWURADZE rotweɔn, ama ɔaayɛ adom ama hom, dɛm ntsi na ɔbɛma no ho do, dze eehu hom mbɔbɔr: na EWURADZE yɛ atsɛmbu Nyankopɔn; esiarfo nye hɔn a wɔtweɔn no nyinara.
19. Na ɔman no bɛtsena Zion wɔ Jerusalɛm: ɔwo innkosu ara bio; ɔnam wo nkekamu ndze no do ɔbɔdom wo ara ampa; sɛ ɔtse a, ɔbɛgye wo do.
20. Na EWURADZE bɛma hom amandzehu edziban na ahohiahia nsu dze, naaso w'akyerɛkyerɛfo remmfa hɔn ho nnhuntsa bio, na w'enyiwa bohu w'akyerɛkyerɛfo:
21. na w'asowa bɛtse w'ekyir asɛm, dɛ, Ɔkwan no nye yi, hom nnantsew mu; sɛ hom dze fa hom nsa nyimfa, na sɛ hom dze fa hom abankum a.
22. Na hom bogu hom dwetɛ kyerɛw ehonyi nduraho, ɔnye hom sika ehonyi a woegu nkataho no ho fi: hom bɔtow hɔn egu dɛ adze a no ho nntsew; hom bɛse no dɛ, Fi ha fir.
23. Na ɔbɔtɔ nsu egu w'aba a edze bodua famu no do; na ɔama asaase ndɔbaa edziban, na ɔayɛ sɔɔsɔɔ bafuu: da no mu na w'anyɛmbowa bedzidzi edzidzibea a ɔtserɛw do.
24. Anantwi no so ɔnye asoasopɔnkɔ mba a wɔyɛ asaase mu edwuma no, wɔbɔwe efuw pa a wɔdze sofi ɔnye apaawa apo do.
25. Na bepɔw sorɔnsorɔm biara do, na koko a ɔkrɔn biara do, nna nsutsen na esu a ɔworawora bɛpem, wɔ oku kɛse da no mu a abantsentsen bɔhwehwe ase no.
26. Nkyii so bosoom ne kan bɛyɛ dɛ ewia ne kan, na ewia ne kan ayɛ mbɔho esuon, dɛ ndaesuon ne kan, wɔ da a EWURADZE bɛkyekyer ne man ne pira, na ɔasa hɔn mbaa ano kur no.
27. Hwɛ, EWURADZE ne dzin fir ekyirekyir reba, n'ebufuw redzɛw, na orupun wusiw kumbɔɔ: n'anomu ahyɛ n'ebufuhyew ma, na ne tɛkyerɛma tse dɛ ogya a ɔhyew adze:
28. na n'ahom tse dɛ esu a oeyir ka kɔn mpo, dɛ ɔdze egyangyandze sɔnee bɔsɔn amanaman do: na ndabraka a ɔma akwamfom ato aman hɔn adadaw mu.
29. Hom benya ndwom dɛ anadwe a wodzi afahyɛ krɔnkrɔn; na akoma mu enyigye, dɛ obi a ɔnam atɛntɛbɛn ano rokɔ EWURADZE bepɔw do, wɔ Israel Botan no nkyɛn.
30. Na EWURADZE bɛma wɔatse n'enyimnyam ndze no, na ɔakyerɛ ne nsa ne sian, nye n'ebufuw ne hyeehyew, na ogya a ɔhyew adze ne gyaframee, ɔnye ehuw, na ehum, na ɔsorbo.
31. Na ɔnam EWURADZE ne ndze do na Asirianyi no ho bɔpopo na ɔbɛtse n'abaa ne yaw.
32. Na hyɛber poma biara a EWURADZE dze besi no do no, wɔbɛka no mpintsin na asanku: na ɔdze nsa a ɔwosow na ɔnye hɔn bɔko.
33. Na wofir tsetseetse na woesiesie ogyahyewbea ato hɔ; nyew, wɔayɛ no krado ama ɔhen no; ɔayɛ no dɔnkuronn tɛtɛɛtɛr: ne ntanaa yɛ ogya na ngyantsia pii; EWURADZE n'ahom ma ɔdzɛw dɛ ogya sɔɔfee a ɔrepem.

## Tsir 31

1. Wondue, hɔn a wosian kɔ Egypt kɔhwehwɛ mboa, na wɔdze hɔnho dan mpɔnkɔ; na wɔtwer ntseaseanam, osiandɛ wɔdɔɔ so ntsi, na mpɔnkɔdofo, ɔnam hɔn ahoɔdzen dodow ntsi; na mbom wɔnnhwɛ Israel Krɔnkrɔnnyi no, eso wɔnnhwehwɛ EWURADZE ekyir kwan!
2. Naaso ɔno so yɛ onyansafo, na ɔdze mbusu bɛba, na ɔnnkɛsan ne nsɛm: na ɔbɔsoɛr etsia ndzebɔnyɛfo fi, na hɔn a wɔyɛ emumuyɛfo mboa.
3. Na Egyptfo no nyimpa a, na nnyɛ Nyankopɔn bi a; hɔn mpɔnkɔ so enam a, na nnyɛ sunsum bi a: na sɛ EWURADZE nya tsen ne nsa a, ɔboafo no befintsiw, na nyia wɔboa no so ahwe ase, na hɔn nyina abɔ mu ayɛ gyan.
4. Na mbrɛ EWURADZE ase me nye yi, Dɛ mbrɛ ogyata anaa ogyatafɔr pɔw wɔ n'afonam do, na sɛ wɔfrɛ nguanhwɛfo dodow dɛn ara ba no do mpo a, hɔn ndze remma ɔmmbɔ hu, na hɔn dede remma ɔmmbrɛ noho adze no: dɛmara so na dɔm EWURADZE besian abɔko wɔ Zion bepɔw, na no kokwaa do.
5. Dɛ nnoma a worutu wii no, dɛm na dɔm EWURADZE botwitwa agye Jerusalɛm; obotwitwa agye no na oeyi no efi mu, obotwa egya, na ɔakora no do.
6. Ao Israelmba, hom nsan mbra nyia hom fi no hɔ atsew etua kɛsekɛse no nkyɛn.
7. Na da no mu hɔn mu nyimpa biara bɔtow ne dwetɛ ehonyi, na ne sika ehonyi a homankasa hom nsa ayɛ ama hom bɔn no egu.
8. Ɔno na Asirianyi bɔtɔ afona a ɔnnyɛ nyimpa dze no ano, na afona a ɔnnyɛ adasa dze no edzi ne nam: na obefi afona enyim eguan, na ɔdze ne mberantsɛ etua amantow.
9. Na no botan botwa mu akɔ ɔnam hu ntsi, na n'asafohen bo etutu wɔ frankaa no ntsi, EWURADZE a ne gya wɔ Zion, na no fononoo wɔ Jerusalɛm no na ɔse.

## Tsir 32

1. Hwɛ, ɔhen bi bedzi hen wɔ tsenenee mu, na mbapɔmba edzi tum wɔ atsɛmbu mu.
2. Na hɔn mu biara bɛyɛ dɛ huntsabea wɔ mframa ano, na guandɔbea wɔ ehum ano; dɛ asaase kwawee do esuesu, dɛ ɔbotan kɛse ase nwinwin wɔ asaase a oetwie do.
3. Na hɔn a wohu adze enyi nnkɛyɛ kusukusu, na hɔn a wɔtse asɛm aso bɛkyɛn.
4. Na horopohoropofo akoma bɛtse nyimdzee ase, na adodopofo gyirama bɛkasa a no mu tsew.
5. Wɔnnkɛfrɛ ogyangyantwi no onyimnyamfo bio, na otsiɔdzenfo wɔnnkɛse no dɛ ɔyɛ ɔdɔyɛfo.
6. Na ogyangyantwi bɛka egyangyantwisɛm, na n'akoma bɛyɛ emumuyɛdze, dɛ obedzi egyangyansɛm, na ɔaka afomfonsɛm etsia EWURADZE, na ɔama nyia ɔkɔm dze no ne kra atɔ pan, na ɔama anondze abɔ nyia nsukɔm dze no no.
7. Na otsiafo edwindadze so muo: ɔhyehyɛ ne tsirmu nhyehyɛɛ bɔn dɛ ɔdze atorsɛm bɛsɛɛ ɔbɔbɔnyi, mpo ber a ohianyi kasa tsenenee no.
8. Ɔyamuyiefo dze, ɔhyehyɛ ne tsirmu ayamuyiedze; na ayamuyiedze mu na obegyina.
9. Hom nsoɛr, hom mbaa a hom ho adwe hom, na hom ntsie me ndze; hom mbabaa a hom twer homho, hom nyɛ aso mma m'asɛm.
10. Afrenhyia ekyir nda bi mu na wɔbɔfona hom, hom mbaa a hom twer homho: na wenyin abatsew bɛsa, na n'anoboa no so remmba bio.
11. Hom ho mpopo, hom mbaa a hom ho adwe hom; hom a hom twer homho, hom ho ntsitsi hom: hom nyiyi hom ho efuradze, na hom nyeyɛ kwatserkwa, na hom mfa eyitam mbobɔ hom asen.
12. Hom mpempem hom akoko wɔ mfuwa fɛɛfɛw no ntsi, wɔ wenyindua a ɔsow wosowoso no ntsi.
13. Nsoɛ na nkɔkrɔw befifir me man asaase no do; nyew, wɔ enyigye kurow no mu enyigye adan nyinara do mpo:
14. na wɔbɛdan ahemfi no egya; kurow a nyimpa bitsibitsi wɔ mu no bɛda pan; koko no na aweɔmfo aban no bɛdan etu ara daa, na ɔbɛyɛ sar do nsoasopɔnkɔ enyigyebea, na mbowakuw edzidzibea;
15. dze ekesi dɛ wobefi sor ehue sunsum no egu hɛn do, ma sar no adan asaaseber a ɔma ndɔbaa, na woebu asaaseber a ɔma ndɔbaa no dɛ kwaa.
16. Ɔno na atsɛmbu bɛtsena sar do, na ndzeyɛtsenenee atsena nsaaseber a ɔma ndɔbaa mu.
17. Na ndzeyɛtsenenee bɔsow asomdwee aba; na ndzeyɛtsenenee no nsunsuando ayɛ kommyɛ na awerɛhyɛmu daa.
18. Na me man bɛtsena asomdwee tsenabea, na efiefi a osi pi, na ahomgye mbea komm mu.
19. Na ɔsorbo bogu wɔ kwaa n'asehwe mu; na wɔbɛbrɛ kurow no adze koraa.
20. Esiarfo nye hom a hom pe aba wɔ esu nyina ho, na hom to ɔnantwi na asoaso anan kwan.

## Tsir 33

1. Due, ɔwo ɔsɛɛfo a ɔwo dze, wɔnnsɛɛ wo bi; na ɔkontompɔnyi a wonntwaa wo nkontompɔ bi! Ber a egyaa dɛ esɛɛ no, wɔbɛsɛɛ wo bi; na ber a ama nkontompɔtwa abɔ adze no, wobotwa wo nkontompɔ.
2. Ao EWURADZE, yɛ adom ma hɛn; ɔwo na hɛn enyi da wo kwan: ɔwo yɛ hɛn abasa adzekyee nyina, hɛn nkwagye so wɔ ɔfona ber mu.
3. Weɔɔweɔɔyɛ ne dede ntsi na aman eguanguan; w'ahomado ntsi na amanaman apetse.
4. Na wɔbɔboa hom asadze ano dɛ mbrɛ esa boaboa ano; dɛ mbrɛ mbɛbɛw tutu na wobotutu esi do.
5. Wɔakrɔn EWURADZE; osiandɛ ɔtse sor noho: ɔdze atsɛmbu nye tsenenee ahyɛ Zion ma.
6. Na ɔbɛyɛ wo ber mu amandwee, nkwagye, nyansa, na nyimdzee mbordo: EWURADZE ho suro nye n'akoradze.
7. Hwɛ, hɔn akatakyi retsea mu wɔ guado: asomdwee ho ahembɔfo rusu osu wen.
8. Akwantsempɔn atɔ pan, ɔkwantsemfo egyaa mu twa: wɔato ahyɛmu no, woebu adasefo enyimtsia, wommbu ɔdasanyi bi.
9. Asaase no dzi nkɔmbɔ, ɔfɔn: Lebanon enyi ato na oetwintwam koraa: Saron ayɛ dɛ sar pradada; na Bashan na Karmel popo hɔn haban.
10. Afei na mobɔsoɛr, EWURADZE na ɔse; afei na mebɛma moho do; afei na wobohuhor me.
11. Hom benyinsen ntsɛw, na hom awo mburonan: hom ahom yɛ ogya a ɔbɛhyew hom.
12. Na aman bɛyɛ dɛ kaadow nhyewee: dɛ nsoɛ a woetwa a wɔhyew wɔ ogya mu.
13. Hom a hom wɔ ekyirekyir, hom ntsie dza mayɛ; na hom a hom bɛn, hom ngye mo tum nto mu.
14. Zion mu ndzebɔnyɛfo akoma etutu; ahohim afa hɔn a wonnyi Nyankopɔn mprase. Hɛn mu woana na ɔnye ogya a ɔhyew bɛtsena? Hɛn mu woana na ɔnye daa nhyewee no bɛtsena?
15. Nyia ɔnantsew ndzeyɛtsenenee mu, na ɔkasa tɔɔtsen mu; nyia okyir apempensi ho mfaso, ɔpopo ne nsa ho wɔ mboabadzi ne ka ho, osisiw n'aso wɔ abɔgyasɛm ne tsie ho, na omuamua n'enyi wɔ bɔn no hwɛ ho.
16. Ɔno na ɔbɛtsena ɔsorsor: no twitwagyebea bɛyɛ abotan aban: obenya n'edziban; no nsu nnkɔbɔ no.
17. W'enyiwa bohu ɔhen no wɔ n'ahoɔfɛw mu: wɔbɔhwɛ asaase a ɔtrɛ kɔ ekyirekyir.
18. W'akoma bɔdwendwen ehudze no ho: nyia ɔkan no wɔ hen, nyia oker ntoboa no wɔ hen? Nyia ɔkaan abantsentsen no wɔ hen?
19. Innkohu ɔman yerɛyerɛw no, ɔman a hɔn kasaa mu dɔ a innkotum ehu mu no; apɔtɔfo a innkotum atse hɔn ase no.
20. Hwɛ Zion, hɛn afahyɛ kurow no: w'enyiwa bohu Jerusalɛm, tsenabea komm no, ntamadan a orunntutu, wɔronnhohɔr no mbɔfodua no ara pɛn, no ho ahoma so mu biara renntsetsew.
21. Na hɔ na EWURADZE nye hɛn bɛtsena tumdzi mu, esutsen atɛtɛr na nwora bea; hɔ na ntabon ahɛn biara nnkɔkɔ, na ahɛn akɛse so nnkotwa mu wɔ hɔ.
22. Na EWURADZE nye hɛn tsɛmbuafo, EWURADZE nye hɛn mbrahyɛfo, EWURADZE nye hɛn hen; ɔbɛgye hɛn nkwa.
23. Wo ntampehoma mu agogow; woenntum ennsusuo hɛndua no ase dzen, woenntum anntserɛw abradaa no mu: ɔno na wɔbɛkyekyɛɛ asadze kɛse a wɔfae no mu; mpakye mpo na bɛfa afomdze.
24. Na ɔmamfo no mu bi nnkɛse dɛ, Meyar: na wɔdze ɔman a wɔtse mu no hɔn emumuyɛ bɛkyɛ hɔn.

## Tsir 34

1. Amanaman e, hom ntwe mbɛn mbetsie; na aman e, hom nyɛ aso: wɔmma asaase nye ne mayɛ ntsie; wiadze, nye ndzɛmba nyinara a wofi mu ba.
2. Na EWURADZE wɔ ebufuhyew wɔ amanaman nyinara do, na ebufuw wɔ hɔn dɔm nyinara do: ɔasɛɛ hɔn huntuhuntu, oeyi hɔn ama okum.
3. Hɔn atɔfoe so wɔbɔtow hɔn egu, na hɔn efun no bɔnee bɔfow sor, na wɔdze hɔn bɔgyaa anan mbepɔw.
4. Na ɔsor dɔm nyinara wɔbɛnan, na wɔabobɔw ɔsorsor dɛ nwoma: na hɔn dɔm nyinara bɔpo egu, dɛ mbrɛ ahaban fi wenyindua do po, na dɛ mbrɛ adɔmbadua do haban ɔpo.
5. Na m'afona anom amee wɔ ɔsor: hwɛ, obesian aba ebobu atsɛn wɔ Edom, na ɔman a madom no no do.
6. EWURADZE afona ho ayɛ bɔgya ma, wɔdze seradze asera ho, wɔdze nguambaa nye nguannyin bɔgyaa, na nguannyin nsɛbɛ ho seradze. EWURADZE wɔ ɔhyew afɔr wɔ Bozra, na okum kɛse wɔ Edom asaase do.
7. Na anantwi abɔyafo dze hɔn bɔhwehwe famu, na anantwisaa ɔnye anantwinyin so. Na bɔgya bɔbow asaase, na seradze ayɛ huntuma sɔɔsɔɔ.
8. Na ɔyɛ EWURADZE n'awerdzi da, nhyɛananmu afe a obedzi ama Zion.
9. Na no nwora bɛdan ihua, na no huntuma adan ogya sɔɔfee na n'asaase adan ihua a ɔdzɛw.
10. Worunndum no adzesaa anaa adzekyee; no wusiw bɔfow sor daapem: ɔbɛyɛ amamfo ofitsi ebusuasantsen akɛpem ebusuasantsen; na obiara nnkotwa mu dabiarada.
11. Na akoroma na kɔtɔkɔ na wɔbɛfa; na patu na akonkoran atsena hɔ; na ɔdze asakrabutuw ahoma, na amamfoyɛ promo bɛsa do.
12. Wɔbɛfrɛ no, Ahenmanhun a obiara nnyi mu, na ne mbapɔmba nyinara nnkɛsɛ hwee.
13. Na nsoɛ befifir n'ahemfie, nsason na nkɔkrɔw wɔ n'akoban mu: na ɔbɛyɛ mpataku tsenabea, nsohor adampan.
14. Na mbowa abɔyafo na mpataku behyia wɔ hɔ, na apɔnkyenyin bɛka mu afrɛ ne nyɛnko; nyew, hɔ anadwe sunsum bɔn bɛtsena, na oenya ahomgyebea.
15. Hɔ na patu bɛyɛ no buw, na ɔatow, na oesuow mba, na ɔaka hɔn aboa ano wɔ no nwinwin ase: nyew, hɔ na nsansaa bɔboa hɔn ano, obiara nye ne tsiafo.
16. Hom nhwehwɛ EWURADZE nwoma no mu, na hom nkenkan. Iyinom mu biara nnkɛyew, obiara ne tsiafo nnkɔbɔ no: na EWURADZE n'ano na ɔahyɛ, na no sunsum na ɔapra hɔn aboa ano.
17. Na ɔatwe hɔn ho tonto, na ne nsa na ɔdze susuhoma akyekyɛ mu ama hɔn: wobenya ayɛ hɔndze daa, na wɔatsena mu fitsi mbasantsen do ekodu mbasantsen do.

## Tsir 35

1. Sar do na asaase kɛsɛɛ do bɛyɛ enyigye; na sar pradada edzi ehurusi, na ɔahan dɛ nhyiren huanhuam.
2. Ɔbɛhanhan mbordo ara, na ɔdze dɛw na adwontow mpo edzi ehurusi; wɔdze Lebanon enyimnyam Karmel na Saron abɔsoyɛ no bɛma no: wobohu EWURADZE n'enyimnyam, hɛn Nyankopɔn n'abɔsoyɛ no.
3. Hom nhyɛ nsa a ɔayɛ mberɛw no dzen, na hom mmiamia anankoroma a egura no mu.
4. Hom nse hɔn a hɔn akoma etu no dɛ, Hom nhyɛ dzen, mma hom nnsuro! Hom nhwɛ, hom Nyankopɔn dze awerdzi, nye Nyankopɔn ne nhyɛananmu bɛba; ɔbɛba abɛgye hom nkwa.
5. Ɔno na enyifurafo enyiwa bobuebue, na etsitsifo asowa mu ebuebue.
6. Nna ebubua bohuruhuruw dɛ ɔtwe, na omum ne tɛkyerɛma atow ndwom: na esuesu botuetue wɔ sar do, na nwora wɔ sar pradada do.
7. Na anhwea hyehyeehyew no bɛdan nsutaae, na asaase kwawee no adan mbansu: mbrɛ nkyɛ mpataku butubutuwii no, nkyɛkyɛr befifir hɔ aka ndzɛmbir na mbɛw ho.
8. Na ɔtsempɔn bɛda hɔ, na wɔbɛfrɛ no Krɔnkrɔn kwan; ɔhoɔfifo nnkɛfa do; na ɔno na wɔdze bɛma hɔn: na nkwasea mpo, wɔnnkɔfom kwan wɔ mu.
9. Ogyata biara nnkɛba hɔ, eso abowa dzifodzepɛfo biara nnkɔfow afa do, wonnkohu hɔn wɔ hɔ; na hɔn a wɔapon hɔn no na wɔbɛnantsew hɔ.
10. Hɔn a EWURADZE agye hɔn no, wɔbɛsan aba, na wɔdze adwontow aba Zion; na daa enyigye bɛtsena hɔn etsifi: wobenya ahomka na dɛw, na awerɛhow na nkrumsi eguan akɔ.

## Tsir 36

1. Afei ɔbaa dɛ ɔhen Hezekia n'afe a otsia duanan no mu no, nna Asiriahen Senakerib fowee baa Juda nkurow a wɔagyegye ho ban nyinara do, na ɔbɛgyee.
2. Na Asiriahen somaa Rabsake ma ofi Lakis dze dɔm kɛse baa ɔhen Hezekia nkyɛn wɔ Jerusalɛm. Na obegyinaa etsifi nsutaae a ɔwɔ ɔtanhofo haban ne tsempɔn no do suka no ho.
3. Nna Hilkia ba Eliakim a ɔhwɛ fidua no do no, na ɔkyerɛwfo Sebna, na Asaf ne ba ɔsɛnkaafo Joa, fiir edzi baa ne nkyɛn.
4. Na Rabsake no see hɔn dɛ, Afei hom nka nkyerɛ Hezekia dɛ, Mbrɛ ɔhen kɛse, Asiriahen no, ɔse nye yi, Awerɛhyɛmu bɛn nye yi a edze wo werɛ hyɛ mu yi?
5. Meka dɛ, w'egyinatu na w'ahoɔdzen wɔ ɔsa ho no, ɔyɛ nsɛnhun kwa: afei woana na etwer no, ma atsew mo do etua yi?
6. Hwɛ, ɔwo etwer ndzɛmbir a ebu yi no poma do, mekyerɛ Egypt do a; ɔno no do na sɛ nyimpa biara twer a, ɔwɔ ne nsamu, na ohwira mu: mbrɛ Egypthen Farao tse dze ma hɔn a wɔtwer no do nyinara nye no., #Eze 29.6
7. Na sɛ ese me dɛ, Yɛtwer EWURADZE hɛn Nyankopɔn a: ana nnyɛ ɔno na Hezekia eyiyi ne mbea sorɔnsorɔm na n'afɔrmbukyia, na ɔase Juda na Jerusalɛm dɛ, Afɔrmbukyia yi enyim na hom nsɔr no?
8. Dɛm ntsi afei, meserɛ wo, enye mo wura Asiriahen no nkyiakyia, na memma wo mpɔnkɔ mpemebien, kyerɛ dɛ w'afamu ibotum ama nyimpa atsenatsena hɔn do.
9. Na ibodua dɛn koraa etum adan mo wura no nkowaa nketseaba mu ɔsafohen baako n'enyi, ma osian atseaseanam na mpɔnkɔdofo ntsi edze woho akɔtwer Egypt yi?
10. Ana afei mekwetsir EWURADZE na maba asaase yi do dɛ merebɛsɛɛ no? EWURADZE na ɔsee me dɛ, Fow kɔ asaase yi do, na kɛsɛɛ no.
11. Nna Eliakim na Sebna na Joa see Rabsake dɛ, Meserɛ wo, kasa kyerɛ wo nkowaa wɔ Siria kasa mu; na yɛtse, na mma nnye hɛn nnkasa wɔ Judafo kasaa mu wɔ nkorɔfo a wɔwɔ ɔfasu no do no asomu.
12. Na Rabsake see dɛ, Ana mo wura asoma me dɛ membɛka nsɛm yi nkyerɛ wo wura, na ɔwo a? Ana nnyɛ nkorɔfo a wɔtsetse ɔfasu do no nkyɛn na wɔasoma me, dɛ wɔnye hom ndzi hɔnankasa hɔn egyanan, na wɔnye hom nnom hɔnankasa hɔn dwansee?
13. Nna Rabsake gyinae na ɔdze ndze kɛse tseaa mu wɔ Judafo kasaa mu, na ɔsee dɛ, Hom ntsie ɔhen kɛse no, Asiriahen no, ne nsɛm.
14. Mbrɛ ɔhen se nye yi, Mma hom mma Hezekia ndaadaa hom; na orunntum nngye hom:
15. Nkyii so mma hom mma Hezekia mma hom nntwer EWURADZE, dɛ, Ɔgye ara na EWURADZE bɛgye hɛn; wɔremmfa kurow yi nnhyɛ Asiriahen nsa.
16. Mma hom nntsie Hezekia: na mbrɛ Asiriahen se nye yi, Hom nye me nsiesie na hom mfir edzi mbra me nkyɛn; na hom mu obiara ndzidzi no wenyindua do, na obiara n'adɔmbadua do bi na hom mu obiara nnom nankasa no supi mu nsu:
17. nkodu dɛ mebɛba mabɛfa hom akɔ asaase a ɔtse dɛ homankasa hom asaase yi do, eburow na wenyin asaase, edziban na wenyin nture asaase.
18. Hom nhwɛ yie ma Hezekia anndɔkɔdɔkɔw hom, dɛ, EWURADZE bɛgye hɛn. Ana amanaman enyame efi Asiriahen ne nsamu pɛn?
19. Hamat na Arpad enyame no wɔwɔ henfa? Sefarvaim enyame no wɔwɔ henfa? Aso wɔagye Samaria efi me nsamu a?
20. Amanaman yi mu enyame nyinara mu woana mu na wɔagye hɔn asaase efi me nsamu, ma EWURADZE rebɛgye Jerusalɛm efi me nsamu yi?
21. Na wɔkaa hɔn ano too mu, na woemmbua no asɛm biara: osiandɛ ɔhen no ne mbrasɛm nye dɛ, Mma hom mmbua no.
22. Nna Hilkia ne ba Eliakim a ɔhwɛ fidua no do no, na ɔkyerɛwfo Sebna, na Asaf ba ɔsɛnkaafo Joa, dze hɔn ntar a wɔatsetsew mu baa Hezekia nkyɛn, na wɔkaa Rabsake ne nsɛm no kyerɛɛ no.

## Tsir 37

1. Na ɔbaa dɛ, aber a ɔhen Hezekia tsee no, ɔtsetseew ne ntar mu, na ɔdze eyitam kataa noho, na ɔkɔr EWURADZE ne fie.
2. Na ɔsomaa Eliakim a ɔhwɛ fidua no do no, na ɔkyerɛwfo Sebna, na asɔfo no mu mpanyin, wɔdze eyitam akata hɔn do, ma wɔkɔr Amoz ne ba nkɔnhyɛnyi Isaia nkyɛn.
3. Na wɔsee no dɛ, Mbrɛ Hezekia se nye yi, Ndɛ da yi ɔyɛ ɔfona, na nkaenyim, na ɔsesar da: osiandɛ mba edu awoko mu, na ahoɔdzen nnyi hɔ a wɔdze bɔwo hɔn.
4. Annyɛ a EWURADZE wo Nyankopɔn bɛtse Rabsake a no wura Asiriahen asoma no dɛ ɔmbɔsopa tseasefo Nyankopɔn no, ne nsɛm no nyinara, na ɔaka n'enyim wɔ nsɛm a EWURADZE wo Nyankopɔn atse no ntsi: dɛm ntsi ma wo mpaabɔ do ma nkaa no a wɔaka no.
5. Nna ɔhen Hezekia no nkowaa no baa Isaia nkyɛn.
6. Na Isaia see hɔn dɛ, Mbrɛ hom nkɛka nkyerɛ hom wura nye yi, Mbrɛ EWURADZE se nye yi, Mma nnsuro nsɛm a atse no a Asiriahen no nkowaa dze aka mo ho ebususɛm no.
7. Hwɛ, medze sunsum bi mebɛhyɛ no mu, na ɔbɛtse huhu bi, na ɔasan akɔ nankasa n'asaase do; na mebɛma ɔatɔ wɔ afona ano wɔ nankasa n'asaase do.
8. Nna Rabsake sanee na okohun dɛ Asiriahen reyɛ Libna do sa: osiandɛ ɔatse dɛ oetu efi Lakis.
9. Na ɔtsee dɛ wɔreka wɔ Etiopiahen Tirhaka ho dɛ, Oefir edzi dɛ ɔnye wo robɔko. Na aber a ɔtsee no, ɔsomaa abɔfo ma wɔkɔr Hezekia nkyɛn, dɛ,
ISA.37.10, Mbrɛ hom nkɛka nkyerɛ Judahen Hezekia nye yi, dɛ, Mma mma wo Nyankopɔn a edze wo werɛ twer no no ndaadaa wo, dɛ, Wɔremmfa Jerusalɛm nnhyɛ Asiriahen nsa.
11. Hwɛ, ɔwoara atse dza Asiria ahemfo dze ayɛ asaase nyinara, dɛ wɔasɛɛ hɔn pasapasa: na ɔwo na wɔbɛgye wo nkwa anaa?
12. Ana amanaman a m'egyanom asɛɛ hɔn no hɔn enyame no egya hɔn, dɛ Gozan, na Haran, na Rezef, na Edenmba a wɔwɔ Telasar no?
13. Henfa na Hamathen na Arpadhen, na Sefarvaim kurow, na Hena, na Ivahen no wɔ?
14. Na Hezekia gyee nwoma no wɔ abɔfo no nsamu, na ɔkenkanee: na Hezekia sii mu kɔr EWURADZE fie, na ɔkɛtserɛw mu wɔ EWURADZE enyim.
15. Na Hezekia bɔɔ mpaa wɔ EWURADZE enyim, see dɛ,
ISA.37.16, Dɔm EWURADZE, Israel Nyankopɔn a etse kerubfo do, ɔwo wankotoo ara nye asaase do ahenman nyinara do Nyankopɔn, ɔwo na ayɛ ɔsor na asaase.
17. EWURADZE e, brɛ w'aso adze, na tsie; EWURADZE e, bue w'enyiwa, na hwɛ: na tsie Senakerib ne nsɛm a ɔdze asoma dɛ wɔmfa mbɔsopa tseasefo Nyankopɔn no.
18. Ampaara, ao EWURADZE, Asiria ahemfo asɛɛ amanaman na hɔn asaase,
ISA.37.19, na wɔatotow hɔn enyame egu ogya mu: osiandɛ wɔnnyɛ enyame, na nyimpa nsaano edwuma a, dua na ɔbo; dɛm ntsi na wɔasɛɛ hɔn.
20. Dɛm ntsi afei, hɛn EWURADZE Nyankopɔn e, gye hɛn fi ne nsamu, ma asaase do ahenman nyinara nhu dɛ ɔwo nye EWURADZE, mekyerɛ ɔwoara nkotsee korɛ.
21. Nna Amoz ne ba Isaia somaa ma wɔkɔr Hezekia hɔ, dɛ, Mbrɛ EWURADZE, Israel Nyankopɔn se nye yi, Susuampa dɛ abɔ mpaa etsia Asiriahen Senakerib no,
ISA.37.22, iyi nye nsɛm a EWURADZE aka wɔ no ho: Ɔbaabun Zion babaa no, oebu wo enyimtsia na oesi wo atwetwe; Jerusalɛm babaa no a, ɔawosow ne tsir wɔ wo do.
23. Woana na asopa no aka no ho ebususɛm yi? Na woana do na ama wo ndze do etsia, na ama w'enyiwa atratra wo ntɔn wɔ no do yi? Nsɛ edze etsia Israel Krɔnkrɔnnyi no bi a?
24. Ɔwo nam w'abɔfoe do asopa EWURADZE, na ase dɛ, Medze me ntseaseanam dodow na mobɔfow maba mbepɔw etsifi, akɔ Lebanon mu noho noho ara; na mubotwitwa ne nkyindur atsentsen, na ne pepeaa a wɔapa no egu: na makɛhɛn n'etsifi too, ne habanber kwaa no mu.
25. Emi na metutu mbura na manom nsu, na medze m'ananadze mobɔwew Egypt esutsen no nyinara.
26. Ana enntsee dɛ mahyehyɛ no dadaada, na mifi tsetseberdo na mehyehyɛe? Afei na mama aba mu, dɛ ɔwo ebɛsɛɛ nkurow a wɔagyegye ho ban, ma wɔadandan ekurofo ekuwekuw.
27. Ɔnam dɛ ekuromfo no hɔn tum suar ntsi, hɔn akoma tui na hɔn enyim guu ase; wɔtse dɛ haban mu efuw, dɛ eburow kwa a onnyae nnyinii.
28. Naaso emi, minyim w'asetsena, wo mfiredzi na wo mbamu, na wo dam a ebɔ wɔ mo do no.
29. Osian wo dam a ebɔ wɔ mo do, na w'enyimenamsɛm a afow ebodu m'asomu ntsi, medze mo nkwaba mebɛhyɛ wo hwen mu, na medze me menyiamfrɛ ato w'anomu, na mebɛsan wo ekyir afa ɔkwan a enam do bae no do akɔ.
30. Na iyi bɛyɛ wo asɛnkyerɛdze; afe yi mu hom bedzi dza noara efifir, na afe a otsia ebien no mu dza obefir noara mu epue; na afe a otsia ebiasa mu no hom ndua, na wombu, na wɔntsetsɛw wenyin nture, na wondzi no mu aba.
31. Na Juda ofi mu nkaa a woefi nsa no wɔbɛgye ndwow akɔ famu bio, na wɔasow aba akɔ sor.
32. Na Jerusalɛm na nkaase bi befir edzi efi, na hɔn a wobefi nsa so efi bepɔw Zion do: dɔm EWURADZE ho mbɔdzembɔ na ɔbɛyɛ yi.
33. Dɛm ntsi mbrɛ EWURADZE ka wɔ Asiriahen ho nye yi, Ɔremmba kurow yi mu, na ɔronntow hɔ egyen menaba so, nkyii so ɔremmfa kyɛm mmba n'enyim, eso ɔronnhɔr pempe wɔ do.
34. Ɔkwan a ɔnam do bae no, ɔnoara so na ɔnam do bɛsan akɔ, na ɔremmba kurow yi mu, EWURADZE na ɔse.
35. Na mebɛper kurow yi magye no nkwa, wɔ mankasa me ntsi, na m'akowaa David ntsi.
36. Na EWURADZE no bɔfoe fiir edzi kokunkum Asiriafo nserabando nyimpa mpemɔha eduowɔtwe enum: na aber a nyimpa soɛɛr anapaatu no, nna hwɛ, hɔn nyinara adan efun.
37. Nna Asiriahen Senakerib fii hɔ na osii mu sanee, na ɔkɛtsenaa Ninive.
38. Na ɔbaa dɛ, aber a ɔrosɔr wɔ no bosom Nisrok fie no, nna ne mbabanyin Adrammelek na Sarezer dze afona kum no: na wofii nsa guanee kɔr Ararat asaase do. Na ne babanyin Esar-haddon dzii hen wɔ n'ananmu.

## Tsir 38

1. Nda no mu no na Hezekia yaar owuyar. Na Amoz ne ba nkɔnhyɛnyi Isaia baa ne nkyɛn, na ɔsee no dɛ, Mbrɛ EWURADZE se nye yi, Siesie wo fie yie; na ibowu, na irinnya nkwa.
2. Nna Hezekia daan n'enyim kɔr ban ho, na ɔbɔɔ mpaa maa EWURADZE,
ISA.38.3, na ɔsee dɛ, Ao EWURADZE, mototɔ serɛ wo, afei kaa mbrɛ mesi na manantsew w'enyim wɔ nokwar na akoma a odzi mu mu, na mayɛ dza oye wɔ w'enyi do. Na Hezekia suu yayaayaw.
4. Nna EWURADZE n'asɛm baa Isaia nkyɛn, dɛ,
ISA.38.5, Kɔ, na kɛse Hezekia dɛ, Mbrɛ EWURADZE w'egya David ne Nyankopɔn no se nye yi, matse wo mpaabɔ, mehu wo nyinsuwa: hwɛ, medze mfe duenum mubogu wo nda do.
6. Na mebɛgye ɔwo na kurow yi mefi Asiriahen nsamu: na mobɔbɔ kurow yi ho ban.
7. Na iyi nyɛ asɛnkyerɛdze a ofi EWURADZE hɔ mma wo, dɛ EWURADZE bɛyɛ adze a ɔaka yi:
8. Hwɛ, mebɛma ntwerba no do sunsuma a ewia ama esian wɔ Ahaz n'ewiadɔn do no, ɔasan ekyir ntwerba du. Nna ewia saan ekyir ntwerba du wɔ ewiadɔn a oesian dada no do.
9. Judahen Hezekia ne nsɛm a ɔyaree na ɔbɔɔ esu fii ne yarba no mu no ɔkyerɛwee nye yi.
10. Mekaa dɛ, Me nda no wigyinae mu no, mebɛkɛhɛn samanadze aponkɛse no mu: Wɔagye me mfe nkaa wɔ me nsamu.
11. Mekaa dɛ, Munnkohu EWURADZE, wɔ atseasefo asaase do; Murunnhu nyimpa bio wɔ wiadze mu atsefo no mu.
12. Wɔama me tsenabea efi hɔ, na woeyi no me nkyɛn kɔ dɛ oguanhwɛfo ntamadan: Mabobɔw mo nkwa dɛ ɔtanwemfo; nkyɛ orubotwa me efi nsadua mu akyen: Da kor adzesaa na ibowie me.
13. Musui frɛɛ mboa kodur anapa; dɛ ogyata, obubu me mbiew nyinara mu: Da kor adzesaa na ibowie me.
14. Mokrɔɔw dɛ akyemfowa anaa dɛ nantwinoma; Midzii nkɔmbɔ dɛ ebubur: mohwɛɛ sor ma m'enyi bui; Ao EWURADZE, mo ho akyer me, ɔwoara yɛ me okyirtaafo.
15. Menka dɛn o? Ɔnoara na ɔaka akyerɛ me, na ɔnoara so na ɔayɛ. Mebɛnantsew berɛberɛ me mfe nyinara wɔ me kra n'ahoguan mu.
16. EWURADZE, ndzɛmba yinom do na adasa nam tsena ase, Na no mu koraa na mo sunsum no nkwa wɔ: Dɛm ntsi bɔ me esu, na ma minnya nkwa.
17. Hwɛ, m'asomdwee ntsi na minyaa ahoguan kɛse: Na ɔwo na me kra ho dɔ ntsi eyi no efi mprɔwee amona no mu; Osiandɛ ɔwo atow mo bɔn nyina egu w'ekyir.
18. Na samanadze runntum nnyi wo ayɛw, owu runntum nntonton wo: Hɔn a wosian kɔ adakamona mu no runntum nnhwɛ wo nokwar no kwan.
19. Ɔtseasefo, ɔtseasefo, ɔno na obeyi wo ayɛw, dɛ mbrɛ mereyɛ ndɛ da yi: Egya da no nokwar no edzi kyerɛ mba.
20. EWURADZE ayɛ krado dɛ ɔbɛgye me nkwa: Dɛm ntsi yɛbɔtow mo ndwom wɔ nsankutsen ano Hɛn nkwa nda nyinara wɔ EWURADZE fie.
21. Afei na Isaia aka dɛ, Wɔmma wɔmfa adɔmba etɔw kor, na wɔmbɔ no boa ntar pɔmpɔ no do, na ɔbɔbɔ esu.
22. Hezekia so aka dɛ, Asɛnkyerɛdze dɛ mobɔkɔ EWURADZE fie nye bɛn?

## Tsir 39

1. Aber no mu no, Babilɔnhen, Baladan ne ba Merodak-baladan, somae ma wɔdze nwoma na akyɛdze brɛɛ Hezekia: osiandɛ ɔtsee dɛ ɔyaree, na ɔabɔ esu.
2. Na Hezekia nyaa ho ahomka, na ɔdze n'adɔnadze dan, dwetɛ, sika, nduhuam, ngo pa, na n'akodze dan, na dza wohunii wɔ n'akoradze bea mu hɔ nyinara kyerɛɛ hɔn: biribiara nnyi ne fie, anaa n'ahenman nyinara mu a Hezekia ammfa annkyerɛ hɔn.
3. Nna nkɔnhyɛnyi Isaia baa ɔhen Hezekia nkyɛn, na ɔsee no dɛ, Nyimpa yinom bɛkaa dɛn? Na wofi henfa baa wo nkyɛn? Na Hezekia see dɛ, Wofi ekyirekyir asaase do baa me nkyɛn, Babilɔn a.
4. Nna ɔsee dɛ, Ebɛnadze na woehu wɔ wo fie? Na Hezekia buaa dɛ, Dza ɔwɔ me fie nyinara woehu: biribiara nnyi m'adzekoradze mu a memmfae nnkyerɛɛ hɔn.
5. Nna Isaia see Hezekia dɛ, Tsie dɔm EWURADZE ne nsɛm.
6. Hwɛ, nda reba a dza ɔwɔ wo fie nyinara, na dza w'egyanom akora do ebodu ndɛ da yi nyinara wɔbɔsoa akɔ Babilɔn: hweeara rennka, EWURADZE na ɔse.
7. Na wɔbɛfa wo mba a wobefi wo mu a ebɔwo hɔn no mu binom akɔ, na wɔakɛyɛ asaa wɔ Babilɔnhen n'ahemfie.
8. Nna Hezekia see Isaia dɛ, EWURADZE asɛm a aka yi, oye. Na ɔkaa no ne tsir mu dɛ, Asomdwee na amandwee bɛba wɔ me nda mu.

## Tsir 40

1. Hom nkyekye, hom nkyekye me man werɛ, hom Nyankopɔn na ɔse.
2. Hom nkasa akomatɔmu kasa nkyerɛ Jerusalɛm, na hom mpaa mu nkyerɛ no dɛ n'akodzi abɔ adze, wɔdze n'emumuyɛ akyɛ no; dɛ oenya EWURADZE ne nsamu ntsea mbɔho wɔ no bɔn nyinara ntsi.
3. Obi ne ndze tsea mu dɛ, Hom mbɔ EWURADZE no kwan wɔ sar do, hom ntsen sar pradada do tsempɔn no mma hɛn Nyankopɔn.
4. Wɔbɛma bɔnsa biara do, na bepɔw na koko biara wɔbɛbrɛ no adze: na wɔatsentsen dza akyeakyea, na mbrɛ ɔyɛ kekakeka no ayɛ dɛfɛɛ:
5. na wɔbɛda EWURADZE n'enyimnyam edzi, na adasa nyina abɔ mu ehu: na EWURADZE n'ano na ɔaka.
6. Obi ne ndze ka dɛ, Tsea mu. Na mesee dɛ, Mentsea mu dɛn? Honam nyina yɛ nkyɛkyɛr, na ne fɛw nyina tse dɛ hamu nhyiren:, #Jas 1.10, 11; 1 Pet 1.24
7. nkyɛkyɛr kyenkyen, nhyiren pa; sɛ EWURADZE n'ahom huw fa do a: ampaara ɔman no yɛ nkyɛkyɛr.
8. Nkyɛkyɛr kyenkyen, nhyiren pa: naaso hɛn Nyankopɔn n'asɛm dze, obetsim hɔ daa.
9. Ɔwo a eka nsɛmpa kyerɛ Zion, kɔ bepɔw a ɔkrɔn no do; ɔwo a eka nsɛmpa kyerɛ Jerusalɛm, fa ahoɔdzen ma wo ndze do; ma do, mma nnsuro; se Juda nkurow dɛ, Hom nhwɛ, hom Nyankopɔn nye yi!
10. Hwɛ, EWURADZE Nyankopɔn bɛba dɛ ɔkatakyi, na ne basa bedzi nyim ama no: hwɛ, n'akatua wɔ ne nkyɛn, na n'ahyɛnanmu wɔ n'enyim.
11. Ɔbɛnyɛn no nguankuw dɛ oguanhwɛfo, ɔbɔboaboa no nguambaa ano wɔ n'abaw mu, na oetur hɔn no bo mu, na ɔaka nguan a wɔma enumfo berɛberɛ.
12. Woana na oesusu esuesu wɔ ne nsayamu, na ɔato ɔsor nsatseama, na ɔahyɛ asaase huntuma wɔ etwadze mu, anaa oeker akoko na mbepɔw wɔ nsɛn mu?
13. Woana na ɔakyerɛ EWURADZE no sunsum kwan, anaa ɔakyerɛkyerɛ no dɛ ɔyɛ ne pamfo?
14. Woana na ɔnye no tuu egyina, na woana kyerɛkyerɛɛ no, na ɔkyerɛɛ no atsɛmbu kwan mu, na ɔkyerɛkyerɛɛ no nyimdzee, na ɔdze ntseasee tsempɔn kyerɛɛ no?
15. Hwɛ, amanaman tsetse dɛ bokitsi mu nsosɔe, na woebu hɔn dɛ nsɛn mu huntuma ba: hwɛ, ɔmema nsupruw no do dɛ adze ketseaba.
16. Na Lebanon nnso hyew, no mu mbowadoma so nnso ɔhyew afɔr.
17. Amanaman nyinara mmfata hwee wɔ n'enyim; wobu hɔn dɛ adze a ɔnnsɛ hwee, na egyangyandze.
18. Woana ho koraa na hom dze Nyakopɔn bɔto? Anaa suban bɛn na hom dze bosusu no?
19. Ohonyi a woesian no, odwimfo na ɔnanee, na sikadwinnyi dze sika dura ho, na ogugu ho dwetɛ ntweaban.
20. Nyia odzi hia dodow no, ɔsan mu yi dua a ɔmmprɔw; ɔhwehwɛ odwimfo nyansafo ma noho, ma ɔaayɛ ohonyi a woesian a onnkotutu.
21. Aso hom nnhunii? Aso hom nntsee? Aso wommfii ahyɛse nnkaa nnkyerɛɛ hom? Aso hom mmfii asaase ne fapem ase nntsee ase?
22. Ɔno nye nyia ɔtse asaase no kɔntɔnkrɔn no do, na no mu atsefo tsetse dɛ mbɛbɛw; ɔno a ɔtserɛtserɛw ɔsorsor mu dɛ ɔtam, na ɔtserɛtserɛw mu dɛ ntamadan a wɔtsena mu
23. ɔno a ɔma mbapɔmba yɛ dɛ wɔnnsɛ hwee; ɔma asaase do atsɛmbuafo yɛ dɛ egyangyandze.
24. Nyew, wɔnntsetsɛɛw hɔn; nyew, wɔmmfaa hɔn nnduaduae; nyew, hɔn dua nngyee asaase do ndwow: nkyii so ohuw gu hɔn do, na wɔkyenkyen, na ekyinehyia mframa tu hɔn kɔ dɛ ntsɛw.
25. Woana koraa na hom dze me bɔtoto no ho, ma menye no asɛ? Ɔkrɔnkrɔnnyi no na ɔse.
26. Hom mma hom enyi do wɔ sor, na hom nhwɛ nyia ɔbɔɔ iyinom, ɔno a obu hɔn dɔm ano dze hɔn pue: ɔbobɔ hɔn nyinara edzin frɛfrɛ hɔn: wɔ n'ahoɔdzen ne kɛseyɛ ntsi, na osiandɛ ɔyɛ dzen wɔ tum mu ntsi, no mu kor ara mpo nnyew mmfi mu.
27. Afei ɔyɛ dɛn ntsi na ɔwo Jakob, eka, na Israel, ekasa, dɛ, Mo kwan ehuntsa EWURADZE, na me Nyankopɔn ebu n'enyi egu m'atsɛmbu do yi?
28. Aso innhunii? Aso enntsee? Ɔdomankoma Nyankopɔn nye EWURADZE, ɔno a ɔbɔɔ asaase n'ewiei no a, ɔnntɔ bitsi, eso ɔmmberɛ; na ne ntseasee so mu nnyi nhwehwɛmu.
29. Ɔno na ɔma nyia ɔtɔ bitsi ahoɔdzen; na nyia onnyi ahom no, ɔto n'ahoɔdzen mu.
30. Mbofra mpo wɔbɔtɔ bitsi na wɔaberɛ, na mberantsɛ ahwehwe ase koraa.
31. Naaso hɔn a wɔtweɔn EWURADZE dze, wobonu hɔn ahoɔdzen mu fofor; wɔdze ntsaban botu afow sor dɛ nkɔr; wobotu mbirika, na wɔnnkɛberɛ; wɔbɛnantsew, na wɔnnkɔtɔ bitsi.

## Tsir 41

1. Nsuano aman e, hom nka hom ano nto mu wɔ m'enyim; na aman nnu hɔn ahoɔdzen mu fofor: wɔntwe mbɛn; na wɔnkasa: hom mma yɛmbɔ mu nhyia asɛndzii.
2. Woana na ɔwosoow obi fi boka no, woana na konyimdzi dzi n'ekyir wɔ beebiara no? Ɔdze amanaman dzi n'enyim, na ɔma odzi ahemfo do tum; ɔdze hɔn ma n'afona dɛ huntuma, dɛ mburonan a wɔbɔ no kɔ ma n'egyen.
3. Otsiw hɔn, na otwa mu sen sɔnn; wɔ ɔkwan a n'anan nnsii do da mu mpo.
4. Woana na ɔayɛ na oedzi dɛm dwuma yi, dɛ ɔrefrɛfrɛ mbasantsen fir ahyɛse yi? Emi mara EWURADZE a, ɔkandzifo nye okyidzifo no a, Emi nye no.
5. Nsuano aman hunii, na wosuroi; asaase ewiei ho popoe: wɔtwee bɛnee, na wɔbae.
6. Wɔkɔr hɔn ho mboa nkorkor; na obiara kaa kyerɛɛ no nua dɛ, Hyɛ akokodur.
7. Nna duadwinnyi hyɛɛ sikadwinnyi dzen, na nyia ɔdze hamɛr siesiee ho no yɛɛ nyia ɔbor tombo do dɛmara, ɔreka wɔ ɔsɔw no ho dɛ, Oye: na ɔdze mprɛgow bobɔɔ mu dzen amma oenntutu.
8. Na ɔwo, Israel, m'akowaa, Jakob a masan mu meyi wo, me nyɛnko Abraham asefo.
9. Ɔwo a mifi asaase ano noho mesuo wo mu, na mifi ne mfɛndzanan mafrɛ wo aba, na mase wo dɛ, M'akowaa nye wo, masan mu meyi wo na monntoow wo nnkyenee.
10. Mma nnsuro, na menye wo nam; mma w'akoma nntu, na emi nye wo Nyankopɔn: mebɛhyɛ wo dzen; nyew, mobɔboa wo; nyew, medze me ndzeyɛtsenenee abanyimfa bosuo wo mu egyina.
11. Hwɛ, hɔn a woenya wo ho ebufuw nyinara bɛfɛr na hɔn enyim egu ase: hɔn a wɔnye wo fimfen nyinara bɛyɛ gyan, na wɔayew.
12. Ebɔhwehwɛ hɔn, naaso innkohu hɔn, mekyerɛ hɔn a wɔnye wo dzi aper no a: hɔn a wotu wo do ɔsa no bɛyɛ gyan, na wɔasa.
13. Na emi mara EWURADZE wo Nyankopɔn na medze wo nsa nyimfa mu, na mese wo dɛ, Mma nnsuro; mobɔboa wo.
14. Mma nnsuro, ɔwo abowaba Jakob, na hom Israelmba; mobɔboa wo, EWURADZE na ɔse, na wo pomfo nye Israel Krɔnkrɔnnyi no.
15. Hwɛ, mebɛyɛ wo ɔporowdadze fofor ndam ndam a ɔwɔ se pii: ebɔporow mbepɔw na ayam hɔn wekowekoweko, na ayɛ nkoko dɛ ntsɛw.
16. Ibohuw hɔn, na mframa asoa hɔn akɔ, na ekyinehyia mframa abɔ hɔn apetse: na ɔwo dze ibedzi EWURADZE mu ehurusi, ebɛhyehyɛ woho wɔ Israel Krɔnkrɔnnyi no mu.
17. Abɔbɔfo na ehiafo hwehwɛ nsu naaso bi nnyi hɔ, na nsukɔm ntsi, hɔn tɛkyerɛma do wow; emi EWURADZE mara na mubobua hɔn, emi Israel Nyankopɔn mennkɛpa hɔn.
18. Mubotuetue nsutsen wɔ mpampaa pataa do, na nsunyiwa wɔ mbɔnsa finimfin: mebɛma sar ayɛ nsutaae, na asaase kɛsɛɛ ayɛ nsubaa.
19. Mebɛtsɛw nkyindur, akeesia, ohuamdua, na ngodua wɔ sar do; medze kupresi na ɔsɛsɛw na ɔpapaa dua bɔbɔ mu esisi sar pradada do:
20. ama nyimpa aahwɛ, na woeehu, na wɔaadwendwen ho, na wɔaatse ase prɛko, dɛ EWURADZE ne nsa na ɔayɛ iyi, na Israel Krɔnkrɔnnyi no na ɔabɔ.
21. Hom mbɛka hom asɛm, EWURADZE na ɔse; hom mbɔ hom nkurow a ɔyɛ dzen biara, Jakob ne Hen na ɔse.
22. Wɔmma wɔmmbra, na wɔmbɛkyerɛ hɛn dza obesi: hom nda adadadze no edzi, mbrɛ wɔtse, ama yaadwendwen ho, na yeehu hɔn ewiei; anaadɛ hom nkyerɛ hɛn ndzɛmba a ɔreba.
23. Hom nda ndzɛmba a daakye ɔbɛba edzi ma yenhu dɛ hom yɛ abosom: nyew, hom nyɛ biribi papa, anaa hom nyɛ bɔn, ma hɛn ho mbow hɛn, na yɛmbɔ hu.
24. Hwɛ, hom fi adze gyangyan mu, na hom ndwuma so yɛ adze gyan: ekyiwadze nye nyia ɔsan mu yi hom.
25. Mekenyan obi fi kwaamu afamu, na ɔaba; obi a ɔbɔ me dzin fitsi wipuei a: na ɔbɛba ambradofo do dɛ oritsia dɛtse do, na dɛ ɔwemfo ritsia awendɛtse do.
26. Woana na ɔada no edzi fir ahyɛse, ama yeehu? Ɔnye kankantsetse no, ama yaase dɛ, Ɔyɛ ndzeyɛtseneneenyi? Nyew, obi nnyi hɔ a ɔda no edzi, na obi nnyi hɔ a ɔkyerɛ, nyew, obiara nnyi hɔ a otsie hom nsɛm.
27. Emi na mibedzi kan mase Zion dɛ, Hwɛ, hwɛ hɔn; na mebɛma Jerusalɛm obi a ɔdze nsɛmpa ba.
28. Na sɛ mohwɛ a, nyimpa bi nnyi hɔ; hɔn mu ɔpamfo bi nnyi hɔ a, sɛ mibisa hɔn ho asɛm a, obobua me asɛm kor mpo.
29. Hwɛ, hɔn nyinara yɛ egyangyandze: na hɔn ndwuma yɛ adzehun hɔn ehonyi a woegu no yɛ mframa na enyimguase.

## Tsir 42

1. Hwɛ m'akowaa a mesuo no mu egyina; me nyia masan mu meyi no a me kra enyi gye no ho: medze mo sunsum ahyɛ no ma; ɔdze atsɛmbu bɛba Amanamamfo do.
2. Ɔrenntsea mu, eso ɔremma ne ndze do, anaaso ɔremma wɔnntse ne ndze wɔ ɔbrɔn mu.
3. Ndzɛmbir a akontom no, orummbu no, na asaaba a orupun wusiw no, orunndum no: obeyi atsɛmbu edzi wɔ nokwar mu.
4. N'ano ronndwe eso ɔremmpa abaw, ekodu dɛ ɔdze atsɛmbu esi asaase do; na nsuano aman tweɔn ne mbra.
5. Mbrɛ EWURADZE Nyankopɔn se nye yi, ɔno a ɔbobɔɔ ɔsorsor, na ɔtserɛtserɛɛw mu; ɔno a ɔyeyeer asaase na dza ofi mu ba; ɔno a ɔdze nkwahwea ma no do nkorɔfo, na ɔdze sunsum ma hɔn a wɔnenam mu:, #Ndwu 17.24
6. Emi mara EWURADZE na mafrɛ wo wɔ ndzeyɛtsenenee mu, mesuo wo nsamu, na makora wo, na medze wo ayɛ ɔman ahyɛmu, ayɛ Amanamamfo kandzea;
7. ama eebuebue enyiwa a efurafura, eyi ndaduafo efi efiadze, na hɔn a wɔtsetse sum mu efi mpokyerɛ dan mu.
8. Emi mara nye EWURADZE; me dzin nye no: na meremmfa m'enyimnyam mma obi, na m'ayɛyi so meremmfa mma ehonyi a woesian.
9. Hwɛ, adadadze no aba mu, na ndzɛmba afofor na meda no edzi: meka ho asɛm kyerɛ hom, ansaana woefifir.
10. Hom ntow ndwom fofor mma EWURADZE, na hom mfi asaase ano noho ntow n'ayɛyindwom; hom a hom sian kɔfow po, na dza ɔwɔ mu nyina, nsuano aman, na no mu atsefo.
11. Wɔmma sar na no do nkurow no mma hɔn ndze do, nkuroba a Kedar tse do no; wɔmma Selafo ntow enyigye ndwom, wɔmma womfi mbepɔw etsifi mbɔ ose.
12. Wɔmma wɔnhyɛ EWURADZE enyimnyam, na wɔnda n'ayɛyi edzi wɔ nsuano aman mu.
13. EWURADZE befir edzi dɛ ɔkatakyi; obekenyan nyinkun dɛ ɔsabarimba: ɔbɛtsea mu, nyew, ɔbɔbɔ ose; obedzi n'atamfo do akatakyisɛm.
14. Maka m'ano ato mu akyɛr; mayɛ komm, na mesianka moho: afei dze mebɛtsea mu dɛ ɔbaa a ɔroko awoo; mebɛkyem na megu ahom prɛko.
15. Mebɛma mbepɔw na akoko afomfɔn, na mama hɔn do nhabamba nyinara egunguan; na madan nsutsen no nsupruw, na mawewew nsutaae no.
16. Na medze efurafo bɛfa ɔtsempɔn a wonnyim do no do aba; ɔkwan a wonnyim mu no mu na mibegya hɔn afa: mebɛma sum ayɛ kan wɔ hɔn enyim, na mbrɛ ɔyɛ nkyeakyeae no, matsentsen no. Ndzɛmba iyinom na mebɛyɛ, na meremmpa hɔn.
17. Wɔbɛsan ekyir, hɔn enyi bɔto kɛsenara, hɔn a wɔtwer ehonyi a woesian hɔn a wɔse ehonyi a woegu dɛ, Hɛn abosom nye hom no.
18. Etsitsifo, hom ntsie; na enyifurafo, hom nhwɛ, ma hom eehu.
19. Woana yɛ onyifurafo, dɛ m'akowaa nko? Anaa otsitsifo, tse dɛ mo bɔfoe a mosoma no no? Woana na n'enyi efura tse dɛ nyia ɔnye me tse asomdwee mu no, anaa oefura tse dɛ EWURADZE n'akowaa no?
20. Ɔwo ihu ndzɛmba pii, naaso ennhyɛ no nsew; n'aso ebue, naaso ɔnntse asɛm.
21. Ɔsɔɔ EWURADZE enyi dɛ, ne ndzeyɛtsenenee ntsi, ohuhor ne mbra, na ɔma onya enyidzi.
22. Na iyinom dze wɔyɛ aman a woetwa hɔn dwo na wɔafa hɔn afo; woesuasua hɔn nyinara mfir wɔ etu mu, na wɔdze hɔn esumasuma mpokyerɛfo adan mu: wɔayɛ afonam, na obi nngye hɔn nkwa; wɔayɛ asadze, na obi nnka dɛ, Fa san ma.
23. Hom mu woana na ɔbɛma iyi aso? Ɔbɛkyɛn aso etsie ndaamba asɛm?
24. Woana na ɔdze Jakob maa dɛ afonam, na ɔdze Israel maa edwotwafo no? Ana nnyɛ EWURADZE bi a? Ɔno a yɛayɛ bɔn etsia no, na n'akwan no, wɔammpɛ dɛ wɔnantsew mu, eso wɔannyɛ setsie amma ne mbra.
25. Dɛm ntsi na ohuee n'ebufuhyew na ɔko ne dzendzen guu no do; na ɔtoo no gya hyiae, naaso oennhu; na ɔhyeew no, naaso ɔammfa annhyɛ no werɛ mu.

## Tsir 43

1. Na afei mbrɛ EWURADZE a ɔbɔɔ wo, ao Jakob, na ɔno a ɔween wo, ao Israel, no se nye yi: Mma nnsuro, na mapon wo; mabɔ wo dzin afrɛ wo, eyɛ medze.
2. Sɛ irutwa esu a, menye wo nam; sɛ idua esutsen mu a, orummunam wo: sɛ enam ogya mu a, ennkɛhyew; eso ogyaframee rennhyew wo.
3. Na emi nye EWURADZE wo Nyankopɔn, Israel Krɔnkrɔnnyi, w'agyenkwa no; medze Egypt ayɛ w'apondze, medze Etiopia na Seba bɛsesa wo nkwa.
4. Osiandɛ asom bo wɔ m'enyi do, na enya enyidzi, na modɔ wo ntsi, medze nyimpa bɛsesa wo tsir na medze aman besi wo nkwa ananmu.
5. Mma nnsuro; na menye wo nam: medze w'asefo befi boka aba, na maboa wo ano efi anee;
6. mebɛse kwaamu afamu dɛ, Fa ma; na pomu afamu dɛ, Mma nnkam do; fa me mba fi ekyirekyir, na me mbabaa fi asaase ano noho bra;
7. nyew, obiara a wɔbɔ me dzin frɛ no, na mabɔ no ama m'enyimnyam no, nyia emi na moween no; na meyɛɛ no no.
8. Hom mfa ɔman a wɔwɔ enyiwa naaso wɔyɛ efurafo, na etsitsifo a wɔwɔ aso no mbra.
9. Amanaman nyinara mboaboa hɔn ano fakor, na nyimpa nyina nhyia mu: hɔn mu woana botum ada iyi edzi, na ɔakyerɛ nkankan no ndzɛmba? Wɔmma wɔmfa hɔn adasefo mbra, ma wondzi bem: anaa wɔmma wontsie, na wɔnka dɛ, Ɔyɛ nokwar.
10. Homara nye m'adasefo, EWURADZE na ɔse, na m'akowaa a masan mu meyi no: ama hom eehu na wɔaagye me edzi, na wɔaatse ase dɛ emi nye ɔno; wɔnnhyehyɛɛ onyame bi nndzii m'enyim da, eso m'ekyir obi remmba pɛn.
11. Emi, emi mara, nye EWURADZE; na Agyenkwa bi nnyi hɔ ka mo ho.
12. Emi na medaa no edzi, gyee nkwa, na mekyerɛe, ber a nna anana nyame bi nnyi hom mu: na homara nye m'adasefo, EWURADZE na ɔse.
13. Nyew, Emi nye Nyankopɔn, na ofitsi ndɛ kɔ so emi nye ɔno; obi nnyi hɔ a obotum agye efi me nsamu: midzi mo dwuma, na woana botum esiw mo kwan?
14. Mbrɛ EWURADZE, hom Pomfo, Israel Krɔnkrɔn no, ɔse nye yi: Hom ntsi mobɔsoma akɔ Babilɔn, na mebubu adaban nyinara, na Kaldeafo no hɔn ehurusi bɛdan hɔn sukwadwom.
15. Emi nye EWURADZE, hom Krɔnkrɔnnyi no, Israel no Bɔfo, na hom Hen no.
16. Mbrɛ EWURADZE se nye yi, ɔno a ɔma ɔtsempɔn da po mu, na ɔma ɔkwan da esu akɛse mu;
17. ɔno a ɔdze ntseaseanam na pɔnkɔ, dɔm na tum fir edzi no; hɔn nyina bɔ mu deda famu, wonnkotum asoɛr; wɔasa, woedundum dɛ asaaba:
18. mma hom nkaa nkan no ndzɛmba, eso mma hom ndwendwen tsetse ndzɛmba ho.
19. Hwɛ, merebɛyɛ adze fofor; afei na orififir; aso hom nnhu? Mobɔbɔ ɔkwan ato sar do mpo, na esutsen wɔ sar pradada do.
20. Hamu mbowa bedzi me nyi, mpataku na nsohor: osiandɛ mema nsu ba wɔ sar mu, na esutsen ba wɔ sar pradada mu, ama me man a masan mu meyi hɔn no wɔaanom.
21. Ɔman no a mehyehyɛɛ hɔn maa mankasa moho no, ama woeeyi m'ayɛyi akyerɛ no a.
22. Naaso ammfrɛ me, Ao Jakob; na mbom mo ho afon wo, Ao Israel.
23. Emmfaa wo hyew afɔr nguan no mmbrɛɛ me; eso emmfaa w'afɔrbɔdze nndzii me nyi. Memmaa emmfaa w'edziban afɔr nnsoom me, eso memmaa emmberɛe wɔ nduhuam.
24. Ɔwo emmfaa sika nntɔɔ ahwer mmaa me, eso emmaa w'afɔrbɔ seradze mmee me: mbom edze wo bɔn atseetsee me, edze w'emumuyɛ ama maberɛ.
25. Emi, emi marankasa, nye nyia ɔpepa wo mbrato wɔ mankasa me ntsi; na merennkaa wo bɔn.
26. Kaakaa me ɛ; ma yenyi atsɛn: ka w'asɛm, ama eedzi bem.
27. W'egya a odzi kan no yɛɛ bɔn, na wo ntamugyinafo ato mbra etsia me.
28. Dɛm ntsi megu krɔnkrɔnbea mbapɔmba no ho fi, na meyi Jakob ama ɔsɛɛ kɛse, na Israel ama asesardze.

## Tsir 44

1. Naaso afei, m'akowaa Jakob, tsie; na Israel a masan mu meyi wo:
2. Mbrɛ EWURADZE a ɔyɛɛ wo, na ɔhyehyɛɛ wo fii yafun mu na ɔbɔboa wo no, se nye yi: M'akowaa Jakob, mma nnsuro; na ɔwo, Jerusalɛm a masan mu meyi wo.
3. Na mubohue nsu egu nyia nsukɔm dze no no do, na nsubansuba egu daadze kɛsɛɛ do: mubohue mo sunsum egu w'asefo do, na me nhyira egu hɔn a wofi wo mu do:
4. na wobefifir nkyɛkyɛr ntamu, dɛ esuka do ndua.
5. Obi bɛse dɛ, meyɛ EWURADZE dze; na obi so dze Jakob ne dzin afrɛ noho; na obi so bio dze ne nsa akyerɛw dɛ ɔyɛ EWURADZE dze, na ɔdze Israel ne dzin ato no do.
6. Mbrɛ EWURADZE, Israel Hen, na no pomfo, dɔm EWURADZE no, ɔse nye yi: Emi nye ɔkandzifo, na emi nye okyidzifo; na nyame bi nnyi hɔ ka mo ho.
7. Woana na ɔtse dɛ emi? Ma ɔnka ɛ. Ma ɔmpaa mu nka mfa nsi m'enyim. Woana na ofi tsetseetse ɔakyerɛ ndzɛmba a ɔreba, na ɔman a medze besi hɔ no na dza ɔbɛba no? Wɔmma wɔnda dza ɔbɛba no edzi ɛ.
8. Mma hom nnsuro, eso mma hom bo nntu: ana mimmfi tsetse na mekaa kyerɛɛ hom, na medze kyerɛe? Na homara nye m'adasefo. Aso Nyankopɔn bi wɔ hɔ ka mo ho? Ɛhɛɛ, Ɔbotan bi nnyi hɔ; minnyim biara.
9. Hɔn a wɔyɛ ohonyi a woesian nyinara yɛ egyangyandze; na hɔn enyigyedze ho nnkɛba mfaso: na hɔnankasa hɔn adasefo runnhu adze, eso wonnyim adze; ama hɔn enyi aato.
10. Woana na ɔayɛ bosom, anaa oegu ohonyi a woesian a mfaso bi nnyi ho?
11. Hwɛ, nsɛfo nyinara enyi bɔtoto; na edwimfo no, adasamba yi ara bi a: wɔmma hɔn nyinara wɔmboa ano fakor, wɔmma wongyinagyina hɔ; wobosuro, hɔn enyi bɔto prɛko.
12. Ɔtomfo bɔ ekuma, na ɔyɛ ngyabiriw mu edwuma, na ɔdze nhamɛr bor no, na ɔdze n'abaw dzendzen yɛ ho edwuma: nyew, ɔkɔm dze no, na n'ahoɔdzen pa; ɔnnom nsu, na ɔtɔ bitsi.
13. Duadwimfo dze ahoma to; ɔdze ntwoma sensan; ɔdze twerɛw ndadze siesie ho, na ɔdze kɔmpase sensan ho, na osian no nyimpa saso, dɛ mbrɛ nyimpa n'ahoɔfɛw tse, ma ɔaatsena dan no mu.
14. Ɔtow nkyindur ndua, na ɔfa abrɔwi na osudur, na ɔhyɛ kwaa mu ndua bi dzen ma noho: ɔtsɛw nkyindur ndua, na nyankonsu nyɛn no.
15. Nna nkyii ɔbɛyɛ dza nyimpa dze kua ogya; na ɔfa bi na ɔdze to hyew; nyew, okua, na ɔto boodoo: nyew, ɔyɛ bosom, na ɔsom no; ɔyɛ no ohonyi a woesian, na ɔkotow no.
16. Ɔsɔ ne fa bi ogya mu; ɔdze ne fa bi so dzi nam; ɔkyew nam, na odzidzi mee: nyew, ɔto so, ma ɔka dɛ, Yɛɛ, mo ho ayɛ me hyew ae, ogya na mehu yi.
17. Ne nkaa no ɔdze yɛ bosom bi, no honyi a woesian no a: ɔkotow no, na ɔsɔr no, na oyi no mpaa, na ɔka dɛ, Gye me; na ɔwo nye me nyame.
18. Wonnyim, eso wɔnndwen ho: osiandɛ ɔaseram hɔn enyi, ma wonntum nnhu; na hɔn akoma, ma wonntum nntse ase.
19. Na obiara nnkaa, eso nyimdzee anaa ntseasee bi nnyi hɔ a ɔdze bɛse dɛ, Masɔ ne fa bi wɔ ogya mu; nyew, medze ne gyabiriw bi ato boodoo; makyew nam na medzi: na aso medze ne nkaa no mebɛyɛ ewurkadze? Aso mobɔkotow duasin?
20. Nso na odzi: akoma a wɔadaadaa no no dze no aman nkyɛn, na onntum nngye ne kra, anaa ɔnnka dɛ, Aso nnyɛ ator na ɔwɔ me nsa nyimfa mu yi?
21. Ao Jakob, kaa ndzɛmba yinom; na Israel, osiandɛ ɔwo nye m'akowaa: emi na mahyehyɛ wo; ɔwo nye n'akowaa. Ao Israel, mo werɛ nnkefir wo.
22. Mapepa wo mbrato, dɛ mununkum kumbɔɔ, na wo ndzebɔn, dɛ nsuwusiw: san bra me nkyɛn; na mapon wo.
23. Ɔsorsor, hom ntow ndwom, na EWURADZE na ɔayɛ; asaase ase noho, hom mbɔ ose; mbepɔw, kwaa, na ndua a ɔwɔ mu nyinara, hom mfa ehurusi ndwom: na EWURADZE apon Jakob, na ɔbɛhyɛ noho enyimnyam wɔ Israel mu.
24. Mbrɛ EWURADZE, wo pomfo, na nyia ɔhyehyɛɛ wo fii yafun mu no, ɔse nye yi: Emi nye EWURADZE a ɔyɛ ndzɛmba nyinara no; no nko ara twe ɔsorsor mu; na ɔtserɛw asaase mu; woana ka mo ho?
25. Nyia ɔma atorfo nsɛnkyerɛdze yɛ gyan, na ɔma ebisatsirfo bobɔ adam; nyia ɔma enyansafo san ekyirekyir, na ɔyɛ hɔn nyimdzee nkwaseasɛm:
26. nyia ɔhyɛ n'akowaa n'asɛm dzen, na ɔma n'abɔfoe hɔn apam ba mu; nyia ɔka wɔ Jerusalɛm ho dɛ, Wɔbɛtsena no mu; na wɔ Juda nkurow no ho dɛ, Wɔbɛkyekyer, na mamema n'ekurofo no do:
27. nyia ɔse bun no dɛ, Wew, na mebɛma w'esutsen awewew:
28. nyia ɔka wɔ Sirus ho dɛ, Mo guanhwɛfo nye no, na ɔbɛma mo botae nyina ayɛ hɔ: ɔbɛka wɔ Jerusalɛm ho mpo dɛ, Wɔbɛkyekyer; na asɔrfi no ho dɛ, Wɔbotow wo fapem.

## Tsir 45

1. Dɛm na EWURADZE ka kyerɛ ne nyia ɔasera no, Sirus a mesuo ne nsa nyimfa mu dɛ mebɛbrɛ amanaman adze wɔ n'enyim, na masansan ahemfo asen; dɛ mubobuebue mbobow wɔ n'enyim, na aponkɛse no wɔanntotow mu.
2. Emi mara mibedzi w'enyim akɔ, na mama mbea a ayɛ kekakeka no ayɛ dɛfɛɛ: mubobubu boran mbobow no mu esinesin, na metwitwa adaban no mu.
3. Medze sum mu akoradze, na ehuntsambea ahonyadze a wɔdze esuma bɛma wo, ama eehu dɛ emi nye EWURADZE, Israel Nyankopɔn no a mobɔ wo dzin frɛ wo no.
4. Osian m'akowaa Jakob, na Israel a masan mu eyi no ntsi, mobɔ wo dzin frɛ wo: mato wo ebusuadzin, kaansa ɔwo nnhun me mpo a.
5. Emi nye EWURADZE, na obi nnyi hɔ bio; Nyankopɔn bi nnyi hɔ ka mo ho: mobɔbɔ wo abɔdo, kaansa ɔwo nnhun me mpo a:
6. ama wofi wipuei ɔnye anee eehu, dɛ obi nnyi hɔ ka mo ho: emi nye EWURADZE, na obi nnyi hɔ bio.
7. Emi na mehyehyɛ kan, na mobɔ sum; emi na meyɛ asomdwee, na mobɔ mbusu; emi nye EWURADZE a ɔyɛ ndzɛmba yinom nyinara.
8. Ɔsorsor, hom mfi ɔsor nsosɔw, na hom mma wimu ntɔ ndzeyɛtsenenee ngu: asaase mbuebue, ma wɔmma nkwagye mbra, na ɔmma ɔnye ndzeyɛtsenenee mbɔ mu mfifir; emi EWURADZE na mabɔ.
9. Nyia ɔnye no Bɔfo dzi esi no, ondue! Asaase do ntankofɛr mu ɔtankofɛr! Aso awendɛtse bɛse nyia ɔwen no no dɛ, Ereyɛ dɛn nye yi? Anaa w'edwuma no nnyi nsa?
10. Nyia ɔse n'egya dɛ, Ebɛnadze na awo no yi, anaa ɔbaa dɛ, Ebɛnadze na ekoo no awoo yi no ondue!
11. Mbrɛ EWURADZE, Israel Krɔnkrɔnnyi, na no Bɔfo no se nye yi: Hom mbisa me ndzɛmba a ɔbɛba ho asɛm; hom nhyɛ me mbra wɔ me mbabanyin ho, na me nsaano edwuma ho.
12. Emi na mayɛ asaase, na mabɔ nyimpa wɔ do: emi, me nsa ara a, na matwetwe ɔsorsor mu, na hɔn dɔm nyinara emi na mahyɛ.
13. Emi na mama no do wɔ ndzeyɛtsenenee mu, na mebɛtsentsen n'akwan nyinara: ɔno na ɔbɛkyekyer mo kurow, na ɔama m'amantufo afa hɔn ho tɔtrɔtɔ, nnyɛ tsibo bi anaa akatua bi ntsi, dɔm EWURADZE na ɔse.
14. Mbrɛ EWURADZE se nye yi, Egypt edwumadze, na Etiopia eguadze, na Sabeafo, mbarimba akraban, wobotwa mu aba wo nkyɛn, na wɔbɛyɛ wodze; wobedzi w'ekyir; mpokyerɛ mu na wobotwa mu aba: na wɔbɔkotow wo, wobedzi wo nkotoserɛ, dɛ Ampaara, Nyankopɔn wɔ wo mu; na obi nnyi hɔ bio, Nyankopɔn bi nnyi hɔ.
15. Nokwar ara, ɔwo nye Nyankopɔn a ihuntsa woho, Israel Nyankopɔn, Agyenkwa no.
16. Hɔn nyinara, hɔn enyi bɔto, nyew, hɔn enyim bogu ase: hɔn a wɔyɛ ehonyi nyina bɔbɔ mu ahyɛ ahoraa.
17. Na Israel dze, EWURADZE dze ɔdomankoma nkwagye agye no nkwa: hom enyi ronnto, eso hom enyim runngu ase ara daapem.
18. Na mbrɛ EWURADZE a ɔbɔɔ ɔsorsor no se nye yi; ɔno nye Nyankopɔn; nyia ɔhyehyɛɛ asaase na ɔyɛe; ɔno na ɔdze tsiim hɔ, ɔammbɔ no pan, ɔhyehyɛe ama wɔaatsena mu: emi nye EWURADZE; na obi nnyi hɔ bio.
19. Nnyɛ nsumaa mu, sum mu asaase beebi, na makasa; mannse Jakob asefo dɛ, Hom nhwehwɛ me basabasayɛ mu: emi EWURADZE, mekasa ndzeyɛtsenenee, meka ndzɛmba a ɔtsen kyerɛ.
20. Hom nhyiahyia hom ho na hom mbra; hom mbɔ mu ntwe mbɛn, hom a hom efi nsa wɔ amanaman mu: hɔn a wɔsoso hɔn ehonyi a woesian no ndua, na woyi mpaa ma onyame a onntum nngye nkwa no, wonnyim dze.
21. Hom nka nkyerɛ, na wɔmma ompue, nyew, wɔmma wɔmbɔ mu ntu egyina; woana na ofi tsetseberdo ɔakyerɛ iyi? Woana na ɔaka yi akyerɛ dadaada? Aso nnyɛ emi EWURADZE a? Na nyame bi nnyi hɔ ka mo ho; pɛrpɛr Nyankopɔn na Agyenkwa; obi nnyi hɔ ka mo ho.
22. Asaase ewiei nyinara, hom ndan mbra mo hɔ, na hom nnya nkwa: osiandɛ emi nye Nyankopɔn, na obi nnyi hɔ bio.
23. Maka mara moho ntam, asɛm no efi m'anomu kɔ wɔ ndzeyɛtsenenee mu, na ɔnnkɛsan, dɛ emi na anankoroma nyinara bɔkotow me, na tɛkyerɛma nyinara bɛka me ntam., #Rom 14.11; Fil 2.10
24. Obi bɛse dɛ, EWURADZE mu ara nko na ndzeyɛtsenenee na ahoɔdzen wɔ: ne nkyɛn ara na adasa bɛba, na hɔn a hɔn bo fuuw no nyinara hɔn enyi bɔto.
25. EWURADZE mu na Israel asefo nyinara bedzi bem, na wɔahyehyɛ hɔnho.

## Tsir 46

1. Bel butuw, Nebo kotow; hɔn ehonyi soso adzesoa mbowa, na anantwi: ndzɛmba a hom soso no yɛ dur, adzesoa durdur ma mbowa a wɔaberɛ.
2. Wɔkotow, wɔbɔ mu butuw; wonnkotum eyi adzesoa durdur no, na hɔnankasa wɔkɔ ndɔmmum mu.
3. Jakob fifo, hom nyɛ aso mma me, na Israel fie nkaa nyinara hɔn a metur hɔn fi yafun mu, masoa hɔn fi awotoa mu:
4. na ɔdze kodu nkɔdaayɛ mu mpo emi nye no, na ɔdze kodu gon no mfuwii mu mpo, mobɔbɔ wo akɔnkɔn: emi na mayɛ wo, na mubotur wo; nyew, mobɔbɔ wo akɔnkɔn, na magye wo.
5. Woana na hom dze me bɔto no ho, ma menye no ayɛ pɛr, na hom dze me bosusu, ma yaasɛ?
6. Hɔn a wohue sika fi foto mu, na woker dwetɛ wɔ nsɛn mu, wɔma sikadwinnyi apɛnsa, na ɔdze yɛ ɔbosom; wɔkotow, nyew, wɔsɔr no.
7. Wɔbɔ no akɔnkɔn, wɔsoa no, na wɔdze no kesi ne sibea, na ogyina hɔ; onnkotum efi ne sibea efi: nyew, sɛ obi tsea mu frɛ no a, onntum mmbua, anaaso ɔnngye no mmfi no fona mu.
8. Hom nkaa iyi, na hom ndwendwen ho, hom mbarimba mbratofo, hom nkaakaa.
9. Hom nkaakaa kankan tsetse ndzɛmba no: osiandɛ emi nye Nyankopɔn, na obi nnyi hɔ bio; emi nye Nyankopɔn, na obi nnyi hɔ tse dɛ emi a,
ISA.46.10, mifi ahyɛse meka ewiei no mekyerɛ, na mifi tsetseber do meka dza wonnyae nnyɛe no kyerɛ; dɛ, M'apam begyina, na mebɛyɛ m'ahyehyɛ nyinara.
11. Mebɛfrɛ anoma edzinam bi efi boka, m'apam mu banyin efi ekyirekyir asaase do; ɛhɛɛ, makasa, mebɛma aba mu so; mabɔ tsirmpɔw, mebɛyɛ so.
12. Akokobirfo hom ntsie me, hom a hom ntamu nye ɔgye twe:
13. medze me tsenenee abɛn, ɔronnkɔ ekyirekyir bio, na mo nkwagye rinnkyinkyim; na medze nkwagye bɔto Zion ama m'enyimnyam Israel.

## Tsir 47

1. Babilɔn babaa ɔbaabun e, sian na tsena huntuma mu; Ao Kaldeafo babaa e, kwetsir ahengua tsena daadze: na wɔnnkɛda ho afrɛ wo bɔkɔbɔkɔnyi na ɔhosɔrnyi bio.
2. Fa ewuyambo no, na yam ewu: yi wo nkataenyim, pɔr w'asensɛnekyir no gu, pata w'anantu ho, twa nsutsen.
3. W'adagyaw bɛda edzi, nyew, wobohu w'ahoto. Mibedzi wer, na merenngye nyimpa biara.
4. Hɛn pomfo no, ne dzin dze dɔm EWURADZE, Israel Krɔnkrɔnnyi no.
5. Kaldeafo babaa, tsena hɔ komm, na kɔ sum no mu: na wɔnnkɛda ho afrɛ wo ahendzi horow ewuraba bio.
6. Mo bo fuuw me man, muguu m'egyapadze ho fi, na medze hɔn hyɛɛ wo nsa: ɔwo ennhu hɔn mbɔbɔr biara; edze wo kɔndua ato nkɔdaa do duduudur.
7. Na ekaa dɛ, Mebɛyɛ ewuraba daa: ma dɛm ntsi ammfa ndzɛmba yinom annto w'akoma mu, eso annkaa n'ewiei.
8. Dɛm ntsi afei tsie iyi, ɔwo a edze woho ama enyigyedze, emmfa dze nnyɛ dze, eka no w'akoma mu dɛ, Emi mara a, na obi nnyi hɔ ka mo ho; merenntsena dɛ okunafo, eso mirinndzi awo mba wu:, #Nyi 18.7
9. naaso ndzɛmba ebien yi bɛba wo do awora da kor, awo mba wu na ekunayɛ: wɔbɛba wo do ma ara tɔ, wɔ w'abayisɛm dodow, na w'adzeafosɛm a ɔdɔɔ so pii no nyina ekyir.
10. Na ɔwo edze wo werɛ atwer w'emumuyɛ; aka dɛ, Obi nnhu me; wo nyansaa na wo nyimdzee akyea w'adwen: na aka wɔ w'akoma mu dɛ, Emi mara a, na obi nnyi hɔ ka mo ho.
11. Dɛm ntsi mbusu bɔto wo; innkohu ne mbae; na atoyerɛnkyɛm bɔto wo; irunntum nnyi nngu: na ɔsɛɛ bɛba wo do awora a innyim.
12. Afei fa w'adzeafosɛm soɛr gyina ɛ, ɔnye w'abayifosɛm dodow a ifi wo mbofrabermu aberɛ mu no; egyangyanbiara ibotum dze enya mfaso bi, egyangyanbiara edze bedzi nyim bi.
13. Aberɛ wɔ w'egyinatu dodow mu: afei ma ɔsor enyi nkyekyɛmufo, nworabahwɛfo, abosoom horow ho adzekyerɛfo no nsoɛr na wɔngye wo nkwa mfi ndzɛmba a ɔbɛba wo do no mu.
14. Hwɛ, wɔbɛyɛ dɛ eburonan; ogya no bɛhyew hɔn; wonnkotum agye hɔnho efi ogyaframee no n'ahoɔdzen nsa: ɔrennyɛ ogyabiriw a wɔto bi, anaa ogya a wɔko ho.
15. Dɛm na ndzɛmba a aberɛ wɔ mu no bɛyɛ ama wo: hɔn a ofitsi wo mbofrabermu wɔnye wo edzi gua no bekyin akokɔ hɔn abrɔn mu; obiara nnyi hɔ a ɔbɛgye wo nkwa.

## Tsir 48

1. Hom ntsie iyi, ao Jakob fifo hom a wɔato hom dzin Israel, na hom fi Juda esu mu epue; hom a hom dze EWURADZE dzin ka ntam, na hom bɔ Israel Nyankopɔn ne dzin, naaso nnyɛ nokwar, anaa tsenenee mu.
2. Na wɔfrɛ hɔnho dɛ wofi kurow krɔnkrɔn no mu, na wɔdze hɔnho twer Israel Nyankopɔn; ne dzin dze dɔm EWURADZE.
3. Mifi tsetse na maka kan ndzɛmba no akyerɛ; ampaara, wofi m'anomu firii, na medze kyerɛe: awerɛfir mu ara na meyɛe, na wɔbaa mu.
4. Osiandɛ minyim dɛ eyɛ ntsintsiman, na wo kɔn yɛ dadze ntsin, na wo momapɔw yɛ boran;
5. ntsi na mifi tsetse maka akyerɛ wo; medze kyerɛɛ wo ansaana ɔaba mu: amma ɔwoara aannka dɛ, Mo honyi na ɔayɛ, na mo honyi a woesian, na m'ehonyi a woegu na wɔhyɛe.
6. Ɔwoara atse; afei hwɛ iyi nyina; na hom, ana hom nnkɛka akyerɛ? Makyerɛ wo ndzɛmba afofor ofitsi ndɛ, mekyerɛ esumadze a innhunii.
7. Afei na wɔabɔ hɔn, na ommfi tsetse; na ɔdze bodu ndɛ, enntsee da; amma aannka dɛ, Hwɛ, minyim.
8. Nntsee da; nyew, innhunii; nyew, ofir tsetse na w'asowa emmbue: osiandɛ muhun dɛ ɔwo ibotwa nkontompɔ papaara, na wɔfrɛɛ wo mbratonyi fir yafun mu.
9. Me dzin ntsi na mibekyinkyim m'ebufuw, na m'ayɛyi ntsi na mobɔbɔ wo ho esianka, amma meennkruw w'ase.
10. Hwɛ, manan wo, na nnyɛ dɛ dwetɛ; medze wo afa ahohiahia fononoo mu epue.
11. Mara me ntsi a, mara me ntsi a, na meyɛ; na ɔbɛyɛ dɛn bɛyɛ dɛ wobogu me dzin ho fi? Na meremmfa m'enyimnyam mma obi.
12. Jakob, tsie me ɛ, na Israel a mafrɛ wo: emi nye ɔno; emi nye ɔkandzifo, emi ara so nye okyidzifo.
13. Me nsa na ɔtoow asaase ne fapem, na me nsa enyimfa na ɔtserɛɛw ɔsorsor mu: sɛ mefrɛ hɔn a, wɔsoɛr gyina prɛko.
14. Hom nyinara, hom mboa hom ano, na hom ntsie; hom mu woana na ɔaka ndzɛmba yinom akyerɛ? EWURADZE dɔ no: ɔbɛyɛ dza ɔahyehyɛ wɔ Babilɔn do, na n'abaw bɛda Kaldeafo do.
15. Emi, emi mara, na makasa; nyew, emi na mafrɛ no: medze no aba, na no kwan bɛyɛ prɔmprɔm.
16. Hom ntwe mbɛn me, hom ntsie iyi; ofitsi ahyɛse ara mennkasaa nsumaa mu; ofitsi ber a ɔbae ara, na mowɔ hɔ: na afei EWURADZE Nyankopɔn asoma emi, na no Sunsum.
17. Mbrɛ EWURADZE, wo pomfo, Israel Krɔnkrɔnnyi no, ɔse nye yi: Emi nye EWURADZE wo Nyankopɔn a ɔkyerɛkyerɛ wo ma wo mfaso, na ogya wo wɔ ɔkwan a ewɔ dɛ efa do no mu.
18. Ao kɛtseankyɛ eyɛɛ aso maa me mbransɛm! Nkyɛ w'asomdwee ayɛ dɛ esutsen, na wo tsenenee ayɛ dɛ po asorɛkye.
19. Nkyɛ w'asefo so ayɛ dɛ anhwea, na wo nson mu aba so ayɛ dɛ anhweaabo: worunntwa ne dzin nnkyen; eso wɔrennsɛɛ no mmfi m'enyim.
20. Hom mfi Babilɔn mfi, hom nguan mfi Kaldeafo mu; hom mfa adwontow ndze nka nkyerɛ, hom nka iyi, hom mbɔ dzin nkodu asaase ewiei mpo: hom nse dɛ, EWURADZE apon n'akowaa Jakob.
21. Na nsukɔm anndze hɔn ber a ogyaa hɔn duaa sar pradada do no: ɔmaa esu fii ɔbotan mu pemee maa hɔn: ɔpaa ɔbotan mu so, na esu no gyee punkum.
22. Asomdwee bi nnyi hɔ mma emumuyɛfo, EWURADZE na ɔse.

## Tsir 49

1. Nsuano aman, hom ntsie me; na aman a wofi ekyirekyir, hom nyɛ aso: EWURADZE afrɛ me fitsi awotoa mu; ofi me na no nson mu na ɔabɔ me dzin:
2. na ɔayɛ m'ano dɛ afona ndam ndam, ne nsaano nwinwin mu na ɔdze me ehuntsa; na ɔdze me ayɛ egyen a wɔapɔw ho, n'egyen kotoku mu na ɔdze me esie:
3. na ɔsee me dɛ, M'akowaa nye wo; Israel a mebɛhyɛ moho enyimnyam wɔ wo mu.
4. Na mekaa dɛ, Maberɛ kwa, mahwer m'ahoɔdzen ama adzehun na egyangyandze: naaso m'atsɛmbu wɔ EWURADZE nsamu, na me nhyɛananmu wɔ me Nyankopɔn nsamu.
5. Na afei EWURADZE a ɔhyehyɛɛ me fii awotoa mu dɛ mebɛyɛ n'akowaa, na memfa Jakob nsan mbra no, na dɛ wɔmboaboa Israel ano mbrɛ no no, osiandɛ menya enyidzi wɔ EWURADZE enyi do, na me Nyankopɔn abɛyɛ m'ahoɔdzen:
6. Nyew, ɔdɛ, Ɔyɛ tootooba dɛ ebɛyɛ m'akowaa a ɔbɛma Jakob mbusuakuw do, na ɔdze Israel mu hɔn a wɔakora hɔn do no asan aba: eso medze wo bɛma Amanamamfo dɛ hɔn kandzea, ama aayɛ mo nkwa ekesi asaase ewiei.
7. Mbrɛ EWURADZE, Israel pomfo, na no Krɔnkrɔnnyi no, ɔka kyerɛ nyia ɔdasanyi bu no enyimtsia, na ɔman no kyir no, ahyɛdofo akowaa no nye yi: Ahemfo bohu na wɔasoɛrsoɛr; mbapɔmba, na wɔasɔr; osian EWURADZE a odzi asɛnkor, mekyerɛ Israel Krɔnkrɔnnyi a ɔasan mu eyi wo ntsi.
8. Mbrɛ EWURADZE se nye yi, Aber a ɔsɛ mu na magye wo do, na nkwagye da mu na maboa wo: na mobɔkora wo do, na medze wo ama dɛ ɔman ahyɛmudzi, ma aama asaase no do esi hɔ, ma aama woenya egyapadze a wɔayeyɛ afo no edzi;
9. ma aaka akyerɛ hɔn a wogugu nkyehoma mu no dɛ, Hom mfir nkɔ; na hɔn a wɔwɔ sum mu no, dɛ, Hom nyi homho nkyerɛ. Wobedzidzi akwan do, na mpampaa pataa nyinara do bɛyɛ hɔn edzidzibea.
10. Ɔkɔm anaa nsukɔm renndze hɔn; eso ɔhyew anaa ewia rennka hɔn: na nyia ohu hɔn mbɔbɔr no obegya hɔn kwan, mbrɛ mbasu wɔ mpo na obegya hɔn afa.
11. Na mebɛyɛ me mbepɔw nyinara ɔkwan, na m'atsempɔn akrɔnkrɔn.
12. Hwɛ, woyinom wofi ekyirekyir bɛba: na, hwɛ, woyinom wofi kwaamu afamu na anee; na woyinom wofi Sinim asaase do.
13. Ɔsorsor, hom ntow ndwom; asaase, dzi ehurusi; na mbepɔw, hom mfa ehurusi ndwom: na EWURADZE akyekye ne man hɔn werɛ, ne yamu bɛhyehye no wɔ n'amandzehufo ho.
14. Naaso Zion see dɛ, EWURADZE apow me, na m'EWURADZE no werɛ efir me.
15. Aso ɔbaa no werɛ befir no numfoanoba araa ma ne yamu nnkɛhyehye no wɔ ba a ofi n'awotoa mu no ho? Nyew, annyɛ a woyinom hɔn werɛ befir, naaso emi dze, mo werɛ nnkefir wo da.
16. Hwɛ, mekrukye wo wɔ me nsayamu; w'afasu wɔ m'enyim daa.
17. Wo nkurokyekyerfo hɔn ho yɛ har sen w'asɛɛfo na hɔn a wɔyɛɛ wo afo no wobefi wo nkyɛn akɔ.
18. Ma w'enyi do bɔ aprɔw, na hwɛ: woyinom nyinara wɔboa hɔn ano kor, na wɔba wo nkyɛn. Dɛ metse ase yi, EWURADZE na ɔse, ɔhyehyɛ ara na edze hɔn bɛhyehyɛ woho dɛ ahyehyɛdze, na edze hɔn abɔ woho do, dɛ ayefor.
19. Na, w'amamfo na wo nkurow a abobɔ na w'asaase a wɔasɛɛ no dze, ampaara afei ebɛyɛ kyekyerbaa ama no do atsefo, na hɔn a wɔmemen wo no bɔkɔ ekyirekyir.
20. Mba a wɔwoo hɔn w'awerɛhow mu no benya aka wɔ w'asomu dɛ, Bea no suar ma me: ma me beebi ma mentsena.
21. Ɔno na ebɛka no w'akoma mu dɛ, Woana na ɔawo woyinom ama me, ber a wɔagye me mba efi me nsa, na mayɛ ankonam, ɔmantunyi a morowona kɔ ba? Na woana na ɔatsetse woyinom? Hwɛ, ɔkaa mankotsee; woyinom, henfa na nkyɛ wɔwɔ?
22. Mbrɛ EWURADZE Nyankopɔn se nye yi, Hwɛ, mebɛma me nsa do makyerɛ amanaman, na mesi me frankaa akyerɛ aman: na wobotur wo mbabanyin wɔ hɔn bo mu aba, na wɔabɔ wo mbabaa akɔnkɔn.
23. Na ahemfo bɛyɛ egyanom a wɔgyegye mba ama wo, na hɔn ahembaa ayɛ nanom a wɔgyegye mba ama wo: wɔbɔbɔ hɔn mu adze ama wo wɔdze hɔn enyim ebutubutuw famu, na wɔatafer w'anan ho huntuma; na ibohu dɛ emi nye EWURADZE, na hɔn a wɔtweɔn me no hɔn enyim runngu ase.
24. Aso wɔbɛgye ɔkatakyi ne nsamu afonam, anaa wɔdze ndɔmmum kwan mu bɛma?
25. Na mbrɛ EWURADZE se nye yi, Ɔkatakyi no ndɔmmum mpo wɔbɛgye akɔ, na etsiɔdzemfo afonam befi nsa: na emi dze menye hɔn a wɔnye wo si besi, na magye wo mba nkwa.
26. Na mebɛma hɔn a wɔtseetsee wo no edzi hɔnankasa hɔn honam; na wɔanom hɔnankasa hɔn bɔgyaa abow, dɛ nsa fenemfenem; na adasa nyinara bohu dɛ emi EWURADZE nye w'agyenkwa na wo pomfo, Jakob ne Katakyi no.

## Tsir 50

1. Mbrɛ EWURADZE se nye yi, Awargyaa nwoma a medze gyaa hom na awar no wɔ henfa? Anaa m'adzefirfo mu woana na matɔn hom ama no? Hwɛ, hom emumuyɛ ntsi na wɔtɔɔn hom, na hom mbrato ntsi na wogyaa hom na awar.
2. Ebɛn ntsi na mebae a, obi nnyi hɔ? Mefrɛe a, obi nnyi hɔ a ɔgye do? Aso me nsa yɛ tsia, ma onnkotum apon? Anaa minnyi tum a wɔdze gye nkwa? Hwɛ, meka enyim a, mema po wew, mema nsutsen dandan sar: hɔn mu nam bombɔn, osiandɛ nsu nnyi hɔ ntsi, na wowuwu wɔ nsukɔm ntsi.
3. Medze tuntum mefura ɔsorsor, na medze eyitam ayɛ hɔn nkataenyi.
4. EWURADZE Nyankopɔn ama me hɔn a wɔakyerɛkyerɛ hɔn no hɔn tɛkyerɛma, ma meehu mbrɛ medze nsɛm bɔwowaw nyia ɔaberɛ: onyan anapa anapa, onyan m'aso ma maatse asɛm dɛ hɔn a wɔakyerɛkyerɛ hɔn.
5. EWURADZE Nyankopɔn ebue m'aso, na manntsew etua, eso mannsan m'ekyir.
6. Medze m'ekyir maa abobɔfo, na medze m'afon memaa hɔn a wotutu nhwi: mennhuntsa m'enyim emmfi fɛr na ntafi ho.
7. Na EWURADZE Nyankopɔn bɔboa me; dɛm ntsi na m'enyim nngu ase yi: dɛm ntsi na mepirim m'enyim dɛ ɔtwerɛbo yi, na minyim dɛ m'enyim runngu ase.
8. Nyia obu me bem no, ɔbɛn; woana na ɔnye me bedzi esi? Wɔmma yɛmbɔ mu ngyina: woana na ɔyɛ me tamfo? Ma ɔntwe mpin me.
9. Hwɛ, EWURADZE Nyankopɔn bɔboa me; woana nye nyia obobu me fɔ? Hwɛ, hɔn nyinara bosuw dɛ atar; nkakraka bɔwe hɔn.
10. Woana wɔ hom mu a osuro EWURADZE, na otsie n'akowaa ne ndze? Nyia ɔnantsew sum mu, na onnyi kan no, ma ɔmfa no werɛ nhyɛ EWURADZE ne dzin mu, na ɔndan ne Nyankopɔn.
11. Hwɛ, hom a hom kuakua gya, hom dze ngyantsia yeyɛ abɔdo nyinara: hom nnantsew hom gya ne framee, ɔnye ngyantsia a hom asosɔ no mu. Iyi na hom benya no wɔ me nsamu; hom bɛdeda hɔ awerɛhow mu.

## Tsir 51

1. Hom a hom dzi ndzeyɛtsenenee ekyir, hom a hom hwehwɛ EWURADZE, hom nyɛ aso mma me: hom nhwɛ ɔbotan a wɔpaa hom fii mu, na maa a wotuu hom fii mu no no tokur no.
2. Hom nhwɛ hom egya Abraham, na Sara a ɔwoo hom no: ber a ɔyɛ ɔbaakofo no na mefrɛɛ no, na mihyiraa no, na meyɛɛ no ɔdodow.
3. Na EWURADZE akyekye Zion no werɛ, na ɔama ne sar do ayɛ dɛ Eden, ne sar pradada ayɛ dɛ EWURADZE no ture; wobohu enyigye na ahosɛpɛw wɔ mu, ndaase, na adwontow ndze bɛba hɔ.
4. Mo nkorɔfo, hom ntsie me; me man, hom nyɛ aso mma me: na mbra bi befi me nkyɛn akɔ, na mama m'atsɛmbu etsim hɔ ayɛ kan ama aman.
5. Me tsenenee abɛn, mo nkwagye efir edzi, na m'abasa bobu aman atsɛn; nsuano aman bɔtweɔn me, na m'abasa do na wɔbɔtwer.
6. Hom mma hom enyi do nhwɛ ɔsorsor, na hom nhwɛ asaase do wɔ famu: na ɔsorsor bɛhera dɛ wusiw, na asaase bosuw dɛ atar, na hɔn a wɔtsetse do no ewuwu dɛmara: na mo nkwagye dze, ɔbɛtsena hɔ daa, na me tsenenee wɔrennsɛɛ no.
7. Hom a hom nyim tsenenee, ɔman a me mbra wɔ hom akoma mu, hom nyɛ aso mma me; mma hom nnsuro adasa hɔn ahorohoraa, eso mma hɔn ntom mma hom akoma nntu.
8. Na nkakraka bɔwe hɔn dɛ atar, na abowaba awe hɔn dɛ kuntu: na me tsenenee dze, ɔbɛtsena hɔ daa na mo nkwagye edu mbasantsen nyinara do.
9. EWURADZE ne basa e, nyan ɛ, nyan ɛ, fa ahoɔdzen hyɛ! Nyan, dɛ mpanyin ber no mu, tsetseberdo mbusuasantsen no mu. Ana nnyɛ ɔwo na itwitwaa Rahab mu esinesin, ihwiraa esuboa kɛse no mu no?
10. Ana nnyɛ ɔwo na eweew po, bun kɛse n'esu no; edze po n'ebun no yɛɛ kwan maa hɔn a wɔapon hɔn no dɛ wontwa no?
11. Hɔn a EWURADZE atɔ hɔn tsir no, wɔbɛsan, na wɔdze adwontow aba Zion; na ɔdomankoma dɛw bɛtsena hɔn etsifi: wobenya ahosɛpɛw na enyigye, na awerɛhow na nkrumsi eguan akɔ.
12. Emi, mara, nye nyia ɔkyekye hom werɛ: ɔwo nye woana, na isuro ɔdasanyi a obowu, na ɔdasanyi ne ba a wɔbɛma ɔayɛ dɛ nkyɛkyɛr;
13. na wo werɛ efir EWURADZE wo Bɔfo ɔno a ɔtserɛɛw ɔsorsor mu, na ɔdze asaase ne mfapem totoe; na eda ho suro daa wɔ ɔhyɛdofo no n'ebufuhyew ntsi, ber a osiesie noho dɛ ɔbɛsɛɛ? Na ɔhyɛdofo no n'ebufuhyew wɔ hen?
14. Wɔbɛsan mpokyerɛnyi no ntsɛntsɛm; na onnkowu na oesian akɔ mona no mu, eso n'edziban nnkɔbɔ no.
15. Na emi nye EWURADZE wo Nyankopɔn a onunu po mu, ma n'asorɛkye wor: dɔm EWURADZE nye ne dzin.
16. Na medze me nsɛm ahyɛ w'ano, na medze me nsa ho no nwinwin akata wo do, ama maatsetsɛw ɔsorsor, na maatoto asaase ne mfapem, na maase Zion dɛ, Ɔwo nye me man.
17. Nyan ɛ, nyan ɛ, soɛr gyina ɛ, Jerusalɛm a anom EWURADZE nsamu n'ebufuhyew kɔɔpow no; ɔwo na anom ntentanto kɔɔpow no, na ehwiew mu no.
18. Obi nnyi ne mba a ɔawo hɔn nyinara mu a ogya no kwan; eso obi nnyi mba a ɔatsetse hɔn nyinara mu a osuo ne nsamu.
19. Ndzɛmba ebien yi na aba wo do; woana begyam wo? Amamfo na ɔsɛɛ, nye ɔkɔm na afona; minsi dɛn menkyekye wo werɛ?
20. Wo mbabanyin atotɔ bitsi, wɔdeda abrɔn nyinara do, dɛ adoa a ɔda efir mu; EWURADZE n'ebufuhyew, wo Nyankopɔn no ntwuwenyim ayeyɛ amaama.
21. Dɛm ntsi afei tsie iyi, ɔwo ɔmandzehunyi a abow, naaso nnyɛ nsa bi a;
22. mbrɛ w'EWURADZE, na wo Nyankopɔn a odzi ma ne man no, ɔse nye yi, Hwɛ, magye ntentan kɔɔpow no, mekyerɛ m'ebufuhyew kuraba no efi wo nsamu; erennda ho nnom ara bio:
23. na medze bɛhyɛ hɔn a wohiahia wo ho no hɔn nsamu; hɔn a wɔase wo kra dɛ, Bɔ wo mu adze, ma yendua do: na ɔwo na edze w'ekyir ato hɔ dɛ famu, na dɛ ɔbrɔn ama hɔn a wodua do no.

## Tsir 52

1. Nyan ɛ, Ao Zion, nyan ɛ, fa w'ahoɔdzen hyɛ; Ao Jerusalɛm, kurow krɔnkrɔn, fa wo ntar fɛɛfɛw hyɛ: na ofitsi ndɛ dze kɔ yi, monomonomfo na ahoɔfifo nnkɛhɛn wo mu bio., #Nyi 21.2
2. Popo woho huntuma gu; Jerusalɛm, soɛr ɛ, tsena ase: Zion babaa ndɔmmum, sansan wo kɔn mu nkyehoma no.
3. Na mbrɛ EWURADZE se nye yi, Wɔtɔɔn hom kwa; na wɔnndze sika na wɔdze bɔpon hom.
4. Na mbrɛ EWURADZE Nyankopɔn se nye yi, Me man sianee kɔr Egypt asɔpɔn no kɛyɛɛ anana wɔ hɔ: na Asirianyi no hyɛɛ hɔn do kwa.
5. Dɛm ntsi afei, mereyɛ ha bɛn, EWURADZE na ɔse, ber a wɔdze me man kɔ kwa yi? Hɔn a wodzi hɔn do tum no tseatsea mu, EWURADZE na ɔse, na wɔka me dzin ho ebususɛm daa nyina.
6. Dɛm ntsi me man bohu me dzin: dɛm ntsi da no mu wobohu dɛ emi mara nye nyia ɔkasa; hwɛ, emi nye yi.
7. Nyia ɔdze nsɛmpa ba no n'anan mbrɛ odua yɛ fɛw wɔ mbepɔw do a, nyia ɔdze asomdwee tahye, nyia ɔdze papa ho nsɛmpa ba, nyia ɔdze nkwagye tahye; nyia ɔse Zion dɛ, Wo Nyame dzi hen!
8. Tsie! W'aweɔmfo ndze nye no! Wɔma ndze do, wɔbɔ mu tow ndwom; osiandɛ hɔn enyiwa tua EWURADZE, dɛ ɔresan aba Zion.
9. Jerusalɛm amamfo e, hom ntsew ntɔ enyigye mu, hom mbɔ mu ntow ndwom; na EWURADZE akyekye ne man hɔn werɛ, ɔapon Jerusalɛm.
10. EWURADZE eyi ne basa krɔnkrɔn no ho wɔ amanaman nyinara enyim; na asaase ewiei nyinara bohu hɛn Nyankopɔn no nkwagye.
11. Hom ntwe homho, hom ntwe homho, hom mfi hɔ nkɔ, mma hom nka efifidze biara; hom mfi no mu nkɔ; hom ho ntsew, hom a hom soso EWURADZE no nkɔɔpow.
12. Na hom rimmfi hɔ nnkɔ ɔhardo, na hom nnkotu enguan akɔ bi: EWURADZE bedzi hom enyim; na Israel Nyankopɔn abɔ hom nkyidɔm.
13. Hwɛ, obesi m'akowaa yie, wobohuhor no na wɔama no do, na ɔakrɔn kɛsekɛse.
14. Dɛ mbrɛ dodowara hɔn ho dwuruuw hɔn wɔ no ho no, osiandɛ n'enyim sɛɛe seen nyimpa biara, na ne nyimpa su seen adasamba ntsi,
ISA.52.15, dɛmara na ɔbɛma amanaman pii abɔ piriw; ahemfo bɛka hɔn ano ato mu wɔ no ho: na dza wɔnnkaa nnkyerɛɛ hɔn pɛn no na wobohu; na dza wɔnntsee pɛn no na wɔbɛtse ase.

## Tsir 53

1. Woana na ɔagye hɛn amandzɛɛ edzi? Na woana na woeyi EWURADZE ne basa akyerɛ no?
2. Na onyiin dɛ dua fɔr wɔ n'enyim, na dɛ ndwow a ofi asaase mu: onnyi frɔdɔɔ anaa enyimnyam ɔbɛma yaahwɛ no; onnyi ahoɔfɛw a ɔbɛma no ho ayɛ akɔndɔ.
3. Adasa buu no enyimtsia, na wɔpoow no; awerɛhow nyimpa a ɔyaw abra no: na dɛ obi a adasa dze hɔn enyim huntsa no, wobuu no enyimtsia, na yeemmbu no hwee.
4. Ampaara ɔasɔw hɛn yaw, na ɔasoa hɛn awerɛhow: naaso yebuu no dɛ nyia wɔahwe no, Nyankopɔn abɔ no, na woehiahia no ho.
5. Na mbom wopiraa no wɔ hɛn mbrato ntsi, woposoow no wɔ hɛn emumuyɛ ntsi; wɔdze hɛn asomdwee ho ntsea too no do; na ne mbaa ano na wɔdze asa hɛn yarba.
6. Hɛn nyinara yɛatotɔ dɔnsuar dɛ nguan; yɛamanman obiara afa noara no kwan do; na EWURADZE dze hɛn nyinara hɛn emumuyɛ ato no do.
7. Wɔhyɛɛ no do, ɔtsee yaw, naaso ɔbrɛɛ noho adze, na oemmbue n'ano; dɛ eguambaa a wɔdze no rokɔ ekumii, na dɛ oguan a ɔatɔ mmum wɔ no nhwitwitwafo enyim; nyew, oemmbue n'ano., #Nyi 5.6#Ndwu 8.32
8. Nhyɛdo na atsɛmbu mu na wɔfaa no kɔree; na n'etsipɛmfo dze, hɔn mu woana na ɔdwen dɛ woetwa no efi atseasefo asaase do, na mo nkorɔfo hɔn mbrato ntsi na wɔhwee no?
9. Wɔbɔɔ ne nda wɔ emumuyɛfo nkyɛn, na ahonyafo nkyɛn wɔ no wu mu; naaso na oenndzi akatabansɛm biara, eso woennhu ndaadaa bi wɔ n'anomu.
10. Naaso nna ɔyɛ EWURADZE ne pɛ dɛ ɔhyɛ no amen; ɔahyɛ no ɔyaw: ber a ɔdze ne kra bɛyɛ bɔn ho afɔrbɔdze no, obohu n'asefo, ɔbɛma ne nda awar, na EWURADZE ne pɛ bɛyɛ prɔmprɔm wɔ ne nsamu.
11. Obohu ne kra n'awokodzi, na ɔamee: ɔnam ne nyimdzee do na m'akowaa tseneneenyi bobu piinara bem: na ɔbɔsoa hɔn emumuyɛ.
12. Dɛm ntsi mebɛkyɛ adze ama ɔno ɔnye akɛsefo, na ɔnye ahoɔdzenfo bɛkyɛ asadze; osiandɛ ohuee ne kra maa owu, na wɔkaan no foraa mbratofo: naaso ɔsoaa dodowara hɔn bɔn, na odzii maa mbratofo.

## Tsir 54

1. Tow ndwom, ao Ɔbɔnyin, ɔwo a annwo; ɔwo a ennkyeem ɔba da, fa ehurusi ndwom, na tsea mu: na ankonam no ne mba bɔdɔɔ so asen ɔbaa ɔwarfo no ne mba, EWURADZE na ɔse.
2. Tserɛw wo ntamadan bea no mu, na tserɛtserɛw wo tsenabea ho nkataho tam no mu; mma nnkam do: twetwe wo ntampehoma no mu, na tsintsim wo bɔfondua no.
3. Na ebɛtserɛw akɔ enyimfa na abankum; na w'asefo bɛfa amanaman no ayɛ hɔndze, na wɔama wɔatsenatsena ekurofo no do.
4. Mma nnsuro; na w'enyi ronnto; eso mma w'enyim nngu ase; na wɔrennhyɛ wo enyito: na wo werɛ befir wo mbofraber mu enyito, na ennkɛkaa w'ekunayɛ mu adapaabɔ ara bio.
5. Na wo Bɔfo nye wo kun; ne dzin dze dɔm EWURADZE: na Israel Krɔnkrɔnnyi no nye wo pomfo: wɔbɛfrɛ no asaase nyinara Nyankopɔn.
6. Na EWURADZE afrɛ wo dɛ ɔyer a wɔapow no na ɔyaw ekitsa no wɔ sunsum mu, mekyerɛ mbofrabermu yer, aber a wɔatow no akyen, wo Nyankopɔn na ɔse.
7. Mber tsiabaa bi na madan wo egya; na ehumbɔbɔr kɛse na medze bɔboa w'ano.
8. Ebufuw mbordo mu na medze m'enyim huntsaa wo kakra; na ɔdomankoma ayamuyie na medze mubohu wo mbɔbɔr, wo pomfo EWURADZE na ɔse.
9. Na iyi yɛ me dɛ Noa esu no; na dɛ mbrɛ maka ntam dɛ Noa esu no remmpram asaase do bio no, dɛmara so na maka ntam dɛ mo bo nnkofuw wo, eso merennka w'enyim.
10. Na mbepɔw botutu akɔ, na akoko atwetwe hɔnho; naaso modɔ a otsim dze, orunntutu mmfi wo nkyɛn, eso m'asomdwee ahyɛmudzi no ronntwe noho, EWURADZE a ohu wo mbɔbɔr no na ɔse.
11. Ao ɔwo amandzehunyi a ehum etu wo, na wɔnnkyekyee wo werɛ, hwɛ, medze w'abo mibesisi wo ntɔnka dubir mu, na medze hoabo atow wo fapem.
12. Na medze bɔgya abo ayɛ w'abantsifi, na medze epopobibirbo ayɛ w'aponkɛse, na abo fɛɛfɛw a ɔsom bo ayɛ wo kurotsia nyina.
13. Na wo mba nyinara EWURADZE bɛkyerɛkyerɛ hɔn; na wo mba hɔn asomdwee bɔdɔɔ so.
14. Ndzeyɛtsenenee mu na wobetsim wo: enye nhyɛdo ntamu bɔtwe, osiandɛ innkosuro; enye ehuyi ntamu twe, osiandɛ ɔnnkɛbɛn wo.
15. Sɛ, obi huenyan basabasayɛ a, ɔnnam mo do: obiara a obohuenyan basabasayɛ etsia wo no, ɔbɔhwe ase wɔ wo ntsi.
16. Hwɛ, emi na mabɔ ɔtomfo a ohutsa ogyabiriw mu, na ɔbɔ akodze pue; na emi mara so na mabɔ ɔsɛɛfo dɛ ɔnsɛɛ no.
17. Akodze biara a wɔbɔ tsia wo no, ɔrennyɛ yie: na tɛkyerɛma biara a ɔbɔsoɛr etsia wo wɔ atsɛmbu mu no, ibobu no fɔ. Iyi nye EWURADZE no nkowaa hɔn egyapadze, na hɔn tsenenee a ofi emi mara, EWURADZE na ɔse.

## Tsir 55

1. Ao, obiara a nsukɔm dze no no, hom mbra esu no ho, na nyia onnyi sika; hom mbra mbɔtɔ, na hom ndzi. Nyew, hom mbra mbɔtɔ wenyin na numfonsu a wɔnndze sika na wonntwa bo so.
2. Ebɛnadze ntsi na hom hwer sika ma dza ɔnnyɛ edziban, na hom berɛ ma dza ɔmmee? Hom nyɛ aso mma me yie, na hom ndzi dza oye, na hom mma angoanam nyɛ hom kra dɛw.
3. Hom nkyɛn hom aso, na hom mbra me nkyɛn; hom ntsie, na hom akra bɛtsena ase: na menye hom bedzi ɔdomankoma ahyɛmu. David n'ehumbɔbɔr a osi pi no a.
4. Hwɛ, medze no ama dɛ aman hɔn dasefo, aman hɔn kwankyerɛfo na ɔsafohen.
5. Hwɛ, ebɛfrɛ ɔman a innyim hɔn, na ɔman a wonnyim wo no, wɔdze mbirika bɛba wo nkyɛn, osian EWURADZE Nyankopɔn, na Israel Krɔnkrɔnnyi no ntsi; na ɔno na ɔahyɛ wo enyimnyam.
6. Hom nhwehwɛ EWURADZE ber a wobohu no yi, hom mfrɛ no ber a ɔbɛn yi:
7. hom mma omumuyɛnyi ndan no kwan ngya, na ɔbrakyewnyi ndan n'adwen ngya: na ɔnsan mbra EWURADZE nkyɛn, na obohu no mbɔbɔr; na hɛn Nyankopɔn nkyɛn, na ɔdze bɛkyɛ mbordo.
8. Na nnyɛ m'adwen nye hom adwen, eso nnyɛ hom akwan nye m'akwan, EWURADZE na ɔse.
9. Na dɛ mbrɛ ɔsorsor krɔn bɔ asaase do no, dɛmara na m'akwan krɔn bɔ hom akwan do, na m'adwen bɔ hom adwen do.
10. Na dɛ mbrɛ nsu na esukwankyɛba fi sor gu famu, na ɔnnsan hɔ bio, na mbom ɔfɔw asaase, na ɔma ofifir aba na ɔbɔ nhyiren, na ɔdze aba ma oduafo, na edziban ma edzifo no;
11. mbrɛ asɛm a ofi m'anomu fir no ɔbɛyɛ ara nye no: ɔrennsan mmba mo hɔ kwa, gyedɛ oewie dza mepɛ yɛ, na ɔayɛ prɔmprɔm wɔ dza osian ntsi ma mosomaa no no mu.
12. Na hom dze enyigye befir akɔ, na wɔdze asomdwee egya hom kwan: mbepɔw na akoko bɛfa ehurusi ndwom edzi hom enyim, na hamu ndua nyinara abobɔ hɔn nsamu.
13. Pepeaa befir nsoɛ ananmu, na ohuam dua efir kɔkrɔw ananmu: na ɔbɛyɛ nkaa dzin ama EWURADZE, na daa asɛnkyerɛdze a worunntwa nnkyen.

## Tsir 56

1. Mbrɛ EWURADZE se nye yi; Hom nyɛ pɛrpɛr, na hom nyɛ ndzeyɛtsenenee: na mo nkwagye abɛn, ɔreba, na woribeyi me tsenenee akyerɛ.
2. Osiarfo nye nyimpa a ɔyɛ iyi, na nyimpa ba a osuo mu dzen; nyia osie ahomgyeda no dɛ onngu ho fi, na osie ne nsa fi mbusu biara no bɔ ho.
3. Mma ɔhɔho a ɔdze noho abɔbɔ EWURADZE ho no, nnka dɛ, Ɔtsew ara na EWURADZE bɛtsew me efi ne man ho: eso mma ɔsaa nnse dɛ, Hwɛ, emi dze meyɛ dua wui.
4. Na mbrɛ EWURADZE se wɔ asaa no a wosie m'ahomgyenda, na wɔsan mu yi ndzɛmba a ɔsɔ m'enyi, na wosuo m'ahyɛmudzi mu pintsinn no ho nye yi:
5. hɔn na medze me fie na m'afasu mu nkaadze ɔnye dzin a oye sen mbabanyin na mbabaa bɛma; mebɛma hɔn ɔdomankoma dzin a worunntwa nnkyen.
6. Nkyii so ananaben a wɔdze hɔnho bɔ EWURADZE ho, dɛ wɔrosom no, na wɔadɔ EWURADZE ne dzin dɛ wɔbɛyɛ no nkowaa no, obiara a osie ahomgyeda a onngu ho fi, na osuo m'ahyɛmudzi mu pintsinn no;
7. hɔnara so mpo na medze hɔn bɛba me bepɔw krɔnkrɔn no do, na mama hɔn enyi agye wɔ m'asɔrfi no mu; hɔn hyew afɔr na hɔn kum afɔr bɛyɛ enyisɔ wɔ m'afɔrmbukyia no do: na wɔbɛfrɛ me fie mpaabɔ ama aman nyinara.
8. EWURADZE Nyankopɔn a ɔboaboa Israel atokyemfo no ano no, ɔse dɛ, Mebɛda ho ara maboa binom so ano abrɛ no, aka nankasa ne dza wɔaboa ano no ho.
9. Hom hambowa nyinara, nyew, hom kwaa mu mbowadoma nyinara, hom mbra mbɛmemen.
10. N'aweɔmfo enyi efurafura, hɔn nyinara wonnyim dze; hɔn nyinara akraman mmum a, wonntum mmpuow; wɔsoso adaa, wɔdeda hɔ, wɔpɛ nkontɔ.
11. Nyew, akraman no etumfur a, wɔremmee da; na woyinom nye nguanhwɛfo a wonntum nntse adze ase: hɔn nyinara amanaman afa hɔnankasa hɔn kwan do, obiara rohwehwɛ ne mfaso wɔ kwan biara do.
12. Wɔse dɛ, Hom mbra, medze nsa bɛba ma yɛawe nsadzen; na ɔkyena bɛyɛ dɛ ndɛ, da kɛse a ɔdɔɔ so mbordo.

## Tsir 57

1. Ɔtseneneenyi hera, naaso obiara mmfa nnto n'akoma mu; wɔfa Nyamesuronyi kɔ, ber a obiara nntse ase. Mbusu a ɔreba no ho na woeyi ɔtseneneenyi efi,
ISA.57.2, ɔkɛhɛn asomdwee mu; wɔhom wɔ hɔn mpa do, obiara a ɔnantsew no tɔɔtsenyɛ mu no.
3. Na hom ɔbayifo ne mbabanyin, awartonyi na edwaman asefo, hom ntwe mbɛn ha.
4. Woana na hom kyerɛ hom ho wɔ no do yi? Woana na hom hanhan hom anomu, na hom worɔworɔw tɛkyerɛma wɔ no do yi? Aso hom nnyɛ mbrato mba, akɔhwi asefo,
ISA.57.5, hom a hom bɔ hom ho hyew wɔ nsudur mu, wɔ dua ebun ebun ase; hom a hom kuku mboframba wɔ mbɔnsa no mu, wɔ abotan no ne mpaapaae no ase?
6. Mbɔnsa no mu abo tortor no mu na wo kyɛfa wɔ; hɔn, hɔnara nye w'afamudze: hɔnara mpo so na ehue ehuensa egu hɔn do, na abɔ hɔn edziban afɔr. Aso mo bo bɔdwe wɔ iyinom ho?
7. Bepɔw sorɔnsorɔm a ɔkrɔn etsifi na akɔtow wo kɛtɛ: hɔ ara so na efowee kɔree kɔbɔɔ okum afɔr.
8. Na mbobow na apondua ekyir na edze wo nkaadze esi: na apa m'ekyir, eyi woho akyerɛ obi so, na afow kɔ; ɔwo atserɛw wo kɛtɛ mu, na enye hɔn edzi ahyɛmu; epɛɛ hɔn kɛtɛ no wɔ mbrɛ ihunii no.
9. Na edze seradze sii mu kɔr ɔhen ne nkyɛn, na emaa w'eduhuam dɔɔ so, na esomaa w'ahembɔfo ekyirekyir, na etoo woho adze ara kɔr samanadze mpo.
10. Wo kwan ne tsentsen maa eberɛe; naaso annka dɛ, Enyidado nnyi hɔ: inyaa w'ahoɔdzen no nkwa; dɛm ntsi na anntɔ bitsi.
11. Na woana na w'akoma etu no ho na esuro no, ma idzi ator, na annkaa me, eso anndwen mo ho yi? Ana ommfir tsetse na maka m'ano ato mu komm, na ɔwo innsuro me yi?
12. Mebɛka wo tsenenee na wo ndwuma akyerɛ; naaso ɔrennyɛ wo mfaso bi.
13. Sɛ etsea mu a, ma w'abosom a aprapra hɔn aboa ano no wɔngye wo; na mframa bɛfa hɔn akɔ, ehuw bɔsoa hɔn nyinara akɔ: na nyia ɔdze no werɛ twer me no, obenya asaase no edzi, na oenya me bepɔw krɔnkrɔn no atsena do.
14. Na ɔbɛka dɛ, Hom nhyehyɛ, hom nhyehyɛ, hom nsiesie kwan no, hom nyiyi mfintsidua no wɔ me man hɔn kwan mu.
15. Na mbrɛ nyia ɔkrɔn na ɔyɛ abɔso a ɔtse onnyiewiei mu, na ne dzin nye Krɔnkrɔn no ɔse nye yi: Metse bea a ɔkrɔn na ɔyɛ krɔnkrɔn do, wɔ nyia no sunsum abobɔ na abrɛ adze nkyɛn so, dɛ mebɛhyɛ ahobrɛadzefo sunsum nkwa, na mahwɛ hɔn a hɔn akoma abobɔ nkwa.
16. Na mirinndzi esi ara afebɔɔ, eso mo bo rummfuw daa: nkyɛ sunsum na akra a mara mayɛ no, wɔtɔ bahaw wɔ m'enyim.
17. N'enyiber emumuyɛ ntsi na mo bo fuwii na mobɔɔ no, muhuntsaa m'enyim na mo bo fuwii: naaso ɔdaa ho ara nantseew akɔnkyew mu wɔ n'akoma no kwan mu.
18. Mehu ne ndzeyɛɛ, naaso mebɛsa no yarba: mibegya no kwan so, na madan awerɛkyekyer ama no, na medze nsɛm a ɔyɛ dɛw ahyɛ no nkɔmbɔdzifo ano.
19. Asomdwee, asomdwee, nka nyia ɔwɔ ekyirekyir na nyia ɔbɛn, EWURADZE na ɔse; na mebɛsa no yarba.
20. Naaso emumuyɛfo tse dɛ po a ɔapram; osiandɛ ɔda a ɔnnda, na n'esu puw dɛtsebir na nwura gu.
21. Asomdwee bi nnyi hɔ ma emumuyɛfo, me Nyankopɔn na ɔse.

## Tsir 58

1. Tsea mu, mma nnkam do, ma wo ndze do dɛ akasamu, na ka me man hɔn mbrato kyerɛ hɔn, na ka Jakob fifo hɔn bɔn kyerɛ hɔn.
2. Naaso wɔhwehwɛ me daa daa, na wɔpɛ dɛ wohu m'akwan: dɛ gyama ɔman bi a wɔyɛɛ ndzeyɛtsenenee, na wɔanndan hɔn Nyankopɔn nhyehyɛɛ enngya, wobisa mo hɔ atsɛntsenenee, wɔpɛ dɛ wopinkyɛn Nyankopɔn.
3. Ebɛnadze ntsi na yeedzi mbuada, na ɔwo innhu? Yeehiahia hɛn kra ho, na ɔwo mmfa nnyɛ hwee yi? Hwɛ, hom mbuadadzi da no mu, hom nya homankasa hom enyigye, na hom tseetsee hom edwumayɛfo.
4. Hwɛ, mansotwe na etutuwpɛ ntsi na hom dzi mbuada, na hom awowɔ emumuyɛ ekutuku: nnyɛ hom ndɛ mbuadadzi yi na ɔbɛma wɔaatse hom ndze wɔ sor.
5. Aso iyi nye mbuada a masan mu meyi no? Aso da a nyimpa hiahia ne kra ho nye yi? Aso ɔno nye dɛ ɔbɔbɔ ne tsir adze dɛ mbɛw, na ɔdze eyitam na nso asɛw n'ananadze? Aso ebɛfrɛ iyi dɛ mbuadadzi, na da a ɔsɔ EWURADZE enyi?
6. Ana nnyɛ iyi nye mbuadadzi a masan mu meyi? Dɛ hom bɛsansan emumuyɛ apɔw no, wɔapopɔr kɔndua nhoma no, na wɔama hɔn a wɔatseetsee hɔn no wɔaafa hɔnho edzi akɔ, na hom eebubu kɔndua nyina mu?
7. Ana nnyɛ ɔno nye dɛ ibubu w'edziban ma nyia ɔkɔm dze no, na dɛ edze abɔbɔfo a woeyi hɔn tokyen no ba wo fie? Sɛ ihu ɔdagyanyi a, ekata no ho; na dɛ emmfa woho nnhuntsa woara wo busuanyi.
8. Ɔno na wo kan bɛgyegye dɛ adzekyee, na w'ayarsa efifir ntsɛm: na wo tsenenee bedzi w'enyim; EWURADZE n'enyimnyam bɔbɔ wo nkyidɔm.
9. Ɔno na ebɛfrɛ, na EWURADZE bɛgye do; ebɛtsea mu, na ɔbɛse dɛ, Emi nye yi oo. Sɛ iyi kɔndua no, nsatseaba ne tsen, na ehuhukasa fi wo mu;
10. na sɛ edze dza wo kra no kɔn dɔ ma nyia ɔkɔm dze no, na ma ɔkra a oruhu amandze mee a; nna wo kan bopue wɔ sum mu, na wo kusuww ayɛ dɛ ewiaber ketee:
11. na EWURADZE begya wo kwan daa, na ɔama wo kra amee wɔ mbrɛ hɔ yɛ kwawee, na ɔama wo mbiew ayɛ dzen; na ebɛyɛ dɛ ture a woegugu mu nsu, na dɛ mbasu a no nsu nntwe.
12. Na hɔn a wobefi wo mu no bɛkyekyer tsetse ekurofo no: na wɔbɛfrɛ wo Osiw etu, Nyia ɔsesɛw akwan a wɔtsena mu.
13. Sɛ iyi w'anan fi ahomgyeda no ho, na annyɛ wo pɛ ho edwuma wɔ me da krɔnkrɔn no mu; na efrɛ ahomgyeda no enyigyedze, na EWURADZE n'akrɔnkrɔndze no dɛ enyimnyamdze; na idzi no nyi, na annyɛ woara wo kwan do adze, na annhwehwɛ woara w'enyigye, na annka woara wo nsɛm a:
14. ɔno na ebɛgye w'enyi wɔ EWURADZE mu; na mama anantsew asaase nsorɔnsorɔmbea do; na mama edzi w'egya Jakob n'egyapadze: na EWURADZE ano na ɔaka.

## Tsir 59

1. Hwɛ, EWURADZE ne basa nntwaa tsia, dɛ onntum nkwa gye; eso n'asomu nnyɛ dzen, dɛ ɔnntse asɛm:
2. na mbom hom emumuyɛ na apaa hom nye hom Nyankopɔn ntamu, na hom bɔn na oehuntsa n'enyi efi hom do, ma onnketsie.
3. Na bɔgya egu hom nsa ho fi, na emumuyɛ ehura hom nsatseaba ho; hom anofamfa aka atorsɛm, hom tɛkyerɛma hwinhwin ehuhusɛm.
4. Obiara nnsaman tsenenee mu, na obiara nndzi n'asɛm wɔ nokwar mu: wɔdze hɔn werɛ hyɛ egyangyandze mu, na wɔka atorsɛm; wonyinsen ewurkadze, na wɔwo emumuyɛ.
5. Wosuow akyerben nkyirefuwa, na wɔwen ananse ntentan: nyia odzi hɔn nkyirefuwa bi no, owu, na dza wɔbobɔ no, ɔpaa ehurutsia.
6. Hɔn ntentan no renndan atar, eso wɔremmfa hɔn ndwuma nnkata hɔnho: hɔn ndwuma yɛ emumuyɛ ndwuma, na akakabensɛm wɔ hɔn nsamu.
7. Hɔn anan tutu mbirika kɔ mbusu mu, na wɔyɛ ntsɛm kɛka nyia onndzi fɔ no bɔgyaa gu: hɔn adwen yɛ emumuyɛ adwen; amamfoyɛ na ɔsɛɛ wɔ akwan mu.
8. Asomdwee ɔtsempɔn no dze wonnyim; na atsɛmbu biara nnyi hɔn nkɔree mu: wɔabɔ hɔn akwan akyewakyew; obiara a ɔfa mu no onnyim asomdwee.
9. Dɛm ntsi na atsɛmbu nye hɛn ntamu atwe, eso ndzeyɛtsenenee nnto hɛn: yɛhwɛ kan kwan, na hwɛ, sum nye yi; ɔhyerɛn so, na mbom yɛnam sunkamm mu.
10. Yɛkeka ban ho dɛ ofurafo, nyew, yɛkeka dɛ hɔn a wonnyi enyiwa: yefintsiw ewiaber ketee dɛ wantawanta ber mu; yɛayɛ dɛ ewufo wɔ hɔn a wɔyɛ atwɛntwɛmfo mu.
11. Hɛn nyinara yɛpopɔw dɛ nsisi, na yɛka mmɔn pii dɛ mbubur: yɛhwɛ atsɛmbu kwan, naaso bi nnyi hɔ; nkwagye so, na ɔnye hɛn ntamu atwe koraa.
12. Na hɛn mbrato adɔɔ so pii wɔ w'enyim, na hɛn bɔn gye dase tsia hɛn: osiandɛ hɛn mbrato wɔ hɛn nkyɛn, na hɛn emumuyɛ dze, yenyim:
13. wɔ mbrato na EWURADZE do nkontompɔtwa mu, na ɔsan a yɛasan efi hɛn Nyankopɔn n'ekyirdzi mu, nhyɛdo na etuatsew ne ka, atorsɛm a yɛadwendwen ho na yeefi akoma mu aka.
14. Na wɔadan atsɛmbu asan ekyir, na ndzeyɛtsenenee ekegyina ekyirekyir noho: osiandɛ nokwar ahwe ase wɔ abɔntsen do, na tɔɔtsenyɛ nntum nnhɛn mu.
15. Nyew, nokwar asa; na nyia otwa noho fi mbusu ho no, ɔyɛ noho afonam: na EWURADZE hunii, na ɔannyɛ no abodwe dɛ atsɛmbu bi nnyi hɔ.
16. Na ohun dɛ nyimpa biara nnyi hɔ, na ɔyɛɛ no nwanwa dɛ odzimafo bi nnyi hɔ: dɛm ntsi nankasa ne basa na ɔdze nkwagye brɛɛ no; na ne ndzeyɛtsenenee no, osuoo no mu gyinae.
17. Na ɔdze ndzeyɛtsenenee hyɛɛ dɛ akatabo, na nkwagye kyɛw so ne tsir; na ɔhyɛɛ awerdzi ntar dɛ akataho, na ɔhyɛɛ mbɔdzembɔ dɛ atar egugudo., #Efe 6.14
18. Mbrɛ hɔn ndzeyɛɛ tse no, dɛmara na ɔbɛhyɛ hɔn ananmu, ɔdze ebufuhyew ama n'ahohiahiafo, akatua a ɔsɛ ama n'atamfo; nsuano aman no so ɔdze akatua a ɔfata bɛma hɔn.
19. Dɛm no bɛma wofi anee esuro EWURADZE ne dzin, na wofi wipuei esuro n'enyimnyam: na ɔbɛba dɛ esutsen a ɔrepem yaayaa a EWURADZE n'ehum ripia no.
20. Na ɔpomfo bɛba Zion, na hɔn a wɔsan fi mbrato ho wɔ Jakob mu no nkyɛn, EWURADZE na ɔse.
21. Na emi dze, menye hɔn ntamu ahyɛmu no nye yi, EWURADZE na ɔse: mo sunsum a ɔwɔ wo do, na me nsɛm a medze mahyɛ w'ano no rimmfi w'anomu, anaa w'asefo hɔn asefo so anomu, ofitsi ndɛ dze kesi daa, EWURADZE na ɔse.

## Tsir 60

1. Soɛr, hyerɛn; na wo kan aba, na EWURADZE n'enyimnyam asoɛr wo do.
2. Na, hwɛ, sum bɛkata asaase do, na sum kebii akata aman do: na EWURADZE befir wo do, na n'enyimnyam woehu no wo do.
3. Na amanaman bɛba wo kan ho, na ahemfo aba wo mfirii ne hyerɛn ho.
4. Ma w'enyi do bɔ aprɔw, na hwɛ; hɔn nyinara wɔboa hɔn ano, wɔba wo nkyɛn: wo mbabanyin fi ekyirekyir bɛba, na wo mbabaa so woetutur hɔn abaw mu.
5. Ɔno na ibohu na w'enyim atsew, na w'akoma behihim na ɔayɛ kɛse; osiandɛ po mu ndzepa bɛdan aba wo hɔ, amanaman ahonya bɛba wo hɔ.
6. Efumpɔnkɔ menyamenya bɛkata wo do, Midian na Efa efumpɔnkɔfɔr; hɔn nyinara wofi Seba bɛba. Wɔdze sika na nduhuam, na wɔbɔbɔ EWURADZE n'ayɛyi dawur.
7. Kedar mbowa ekuwekuw nyina bɔboa ano aba wo nkyɛn, Nebaiot nguannyin bɔsom wo; wɔbɔfow aba m'afɔrmbukyia no do enyisɔ mu, na mahyɛ m'enyimnyam fi no enyimnyam.
8. Woananom nye woyi a wotu dɛ nsuwusiw, na dɛ mbubur a wɔrokɔ hɔn ntokura mu yi?
9. Ampaara nsuano aman bɔtweɔn me, na Tarsis ahɛn dzi kan, dɛ wɔdze wo mbabanyin fi ekyirekyir reba, hɔn dwetɛ na hɔn sika ka hɔn ho, wɔ EWURADZE wo Nyankopɔn ne dzin ntsi, na Israel Krɔnkrɔnnyi no ntsi, osiandɛ ɔno na ɔahyɛ wo enyimnyam.
10. Na ananaben bɔtow w'afasu, na hɔn ahemfo bɔsom wo: na m'ebufuw mu na mobɔɔ wo, na m'enyimpa mu na mehu wo mbɔbɔr.
11. W'aponkɛse so bɛda hɔ daa; wɔronntotow mu adzekyee na adzesaa; ama adasa wɔdze amanaman ahonya aabrɛ wo, na wɔaaka hɔn ahemfo aka hɔn ho aba.
12. Na ɔman na ahenman biara a ɔnnkɔsom wo no, ɔbɛhera; nyew, amanaman no bɔbɔ huntuhuntu.
13. Lebanon n'enyimnyam bɛba wo hɔ, ɔpepeaa, ɔsɛsɛw, na ɔpapaa dua bɔbɔ mu, dze abɛyɛ mo krɔnkrɔnbea hɔ fɛɛfɛw, na maahyɛ m'anan tsiabea no enyimnyam.
14. Na hɔn a wohiahiaa wo ho no hɔn mbabanyin dze akotokotow bɛba wo nkyɛn; na hɔn a wobuu wo enyimtsia nyinara dze hɔn enyim bobom w'ananadze; na wɔbɛfrɛ wo EWURADZE no kuropɔn, Israel Krɔnkrɔnnyi no ne Zion.
15. Susuampaara dɛ wɔadan wo egya na woekyir wo, na nyimpa biara ammfa wo mu ntsi, mebɛyɛ wo otsitsir daa, na mayɛ mbasantsen pii hɔn enyigye.
16. Eso ebɔnom amanaman numfonsu, na enum ahemfo hɔn enumfo: na ibohu dɛ emi EWURADZE nye w'agyenkwa, na wo pomfo, Jakob ne Katakyi no.
17. Boran ananmu na medze sika bɛba abɛhyɛ, na dadze ananmu na medze dwetɛ bɛba abɛhyɛ, na dua ananmu na medze boran mebɛhyɛ, na abo ananmu medze dadze bɛhyɛ: eso mebɛma asomdwee ayɛ w'ahwɛdofo, na ndzeyɛtsenenee ayɛ wo bɔmbafo.
18. Wɔnnkɛtse akatabansɛm nka wɔ w'asesee mu bio, amambɔe anaa ɔsɛɛ nka wɔ w'ahe do; na ebɛfrɛ w'afasu Nkwagye, na w'aponkɛse Ayɛyi.
19. Ewia nnkɛyɛ wo kan adzekyee bio; eso bosoom nnkɛyɛ ɔhyerɛn ahyerɛn ama wo: na EWURADZE bɛyɛ ɔdomankoma kan ama wo, na wo Nyankopɔn ayɛ w'enyimnyam.
20. W'ewia ronntɔ bio, eso wo bosoom ronntwe noho: na EWURADZE bɛyɛ wo domankoma kan, na wo nkɔmbɔdzi da abɔ adze.
21. Wo man so nyinara bɛyɛ atseneneefo, wobenya asaase no edzi afebɔɔ; me ntsetsɛwee mu dubaa, me nsaano edwuma, ama wɔaahyɛ me enyimnyam.
22. Kakraba no bɛdan apem, na dza osuar no adan ɔman dzendzen: emi EWURADZE na mebɛyɛ no ntsɛm wɔ ne ber mu.

## Tsir 61

1. EWURADZE no sunsum wɔ mo do; osiandɛ EWURADZE asera me dɛ menka nsɛmpa no menkyerɛ abɔbɔfo; ɔasoma me dɛ membɛkyekyer hɔn a hɔn akoma ebubu, mombɔbɔ fahodzi dawur nkyerɛ ndɔmmumfo, na efiadze no mbuei nkyerɛ hɔn a wɔakyekyer hɔn;
2. mombɔbɔ EWURADZE n'enyisɔ afe no, na hɛn Nyankopɔn n'awerdzi da no dawur; dɛ menkyekye hɔn a wodzi nkɔmbɔ nyinara werɛ;
3. dɛ menhyehyɛ mma hɔn a wodzi nkɔmbɔ wɔ Zion, memma hɔn abɔtsir nhyɛ nso ananmu, enyigye ngo nhyɛ nkɔmbɔdzi ananmu, ayɛyi atar nhyɛ awerɛhow sunsum ananmu; ama wɔaafrɛ hɔn ndzeyɛtsenenee ndua, EWURADZE n'atsɛndua, ma wɔaahyɛ no enyimnyam.
4. Na wɔbɛkyekyer tsetse amamfo no, wɔamema nkan no amamfo no do egyinagyina, na wɔayeyɛ nkurow a egugu, mbasantsen pii amamfo no yie.
5. Na ahɔho begyina na wɔanyɛn hom mbowakuw, na amamforafo ayɛ hom ekuafo na hom wenyin ntureahwɛfo.
6. Na hom dze, wɔbɛfrɛ hom EWURADZE asɔfoe: adasa bɛfrɛ hom hɛn Nyankopɔn n'asomfo: hom bedzi amanaman ahonya, na hɔn enyimnyam mu na hom bɛhyehyɛ homho.
7. Hom benya mbɔho ahyɛ hom enyito no ananmu; na wobedzi ehurusi wɔ hɔn kyɛfa mu ahyɛ hɔn enyimguase ananmu: dɛm ntsi wobenya mbɔho wɔ hɔn asaase no do: ɔdomankoma dɛw bɛyɛ hɔndze.
8. Na emi EWURADZE modɔ atsɛmbu, mikyir edwotwadze a emumuyɛ ka ho; na medze hɔn akatua mebɛma hɔn nokwar mu, na menye hɔn edzi ɔdomankoma ahyɛmu.
9. Na wobohu hɔn asefo wɔ amanaman mu, na hɔn mba wɔ aman mu: hɔn a hɔn enyi bɔ hɔn do nyinara bohu dɛ hɔn nye asefo a EWURADZE ehyira hɔn.
10. Mibedzi ehurusi kɛse wɔ EWURADZE mu, me kra enyi bɛgye me Nyankopɔn mu; osiandɛ ɔdze nkwagye ntar ahyɛ me, ɔdze tsenenee bataker ewuna me, dɛ mbrɛ ayeforkun dze abɔtsir bɔ, na dɛ mbrɛ ayefor dze n'edwindze hyehyɛ.
11. Na dɛ mbrɛ asaase dze no nkukuduuduw pue, na dɛ mbrɛ ture ma dza woedua no wɔ mu no fifir no; dɛmara so na EWURADZE Nyankopɔn bɛma tsenenee na ayɛyi efifir wɔ amanaman nyinara enyim.

## Tsir 62

1. Zion ntsi mennkɛka m'ano ato mu, na Jerusalɛm ntsi mennkɛgye m'ahom, ekodu dɛ ne tsenenee befir edzi dɛ kan hyɛnhyɛn, na no nkwagye dɛ kandzea a ɔdzɛw.
2. Na amanaman bohu wo tsenenee, na ahemfo nyinara ehu w'enyimnyam: na wɔbɔto wo dzin fofor bi a EWURADZE n'ano bɔbɔ dzin.
3. Ebɛyɛ ahoɔfɛw abɔtsir wɔ EWURADZE nsamu so, na ahenkyɛw wɔ wo Nyankopɔn nsamu.
4. Wɔnnkɛda ho bio afrɛ wo Nyia wɔapow no; eso w'asaase wɔnnkɛfrɛ no Amamfo bio: na mbom wɔbɛfrɛ wo dɛ: M'enyisɔ wɔ wo mu, na w'asaase so dɛ Ɔwarfo: osiandɛ EWURADZE wɔ wo ho enyigye, na wɔbɔwar w'asaase no.
5. Na dɛ mbrɛ aberantsɛ war ɔbaabun no, dɛmara so na wo mbabanyin bɔwar wo: na mbrɛ ayeforkun no ho sɛpɛw no ayefor ho no, dɛmara so na wo Nyankopɔn no ho bɛsɛpɛw no wo ho.
6. Jerusalɛm e, mesisi aweɔmfo wɔ w'afasu do; wɔrennka hɔn ano nnto mu adzekyee anaa adzesaa: hom a hom yɛ akaakaafo ma EWURADZE, mma hom nngye hom ahom,
ISA.62.7, na mma hom mma no ahomgye, ma onkodu dɛ obetsim Jerusalɛm, na ɔama ɔayɛ ayɛyi wɔ asaase do.
8. EWURADZE dze n'abanyimfa na n'ahoɔdzen basa aka ntam dɛ, Ampaara mennkɛfa w'eburow ama w'atamfo dɛ edziban bio: na ahɔho nnkɔnom wo wenyin a aberɛ ho no bio:
9. na hɔn a wɔdze ahyɛ san do no na wobedzi eyi EWURADZE ayɛw; na hɔn a wɔatsew no na wɔbɔnom no wɔ mo krɔnkrɔnbea abangua do.
10. Hom ndua mu, hom ndua aponkɛse no mu; hom mbɔ ɔman no hɔn kwan no; hom nsiesie, hom nsiesie do nyɛ no ɔtsempɔn; hom ntase mu abo no, hom mma frankaa do mma aman no.
11. Hwɛ, EWURADZE abɔ dawur edu asaase ewiei noho dɛ, Hom nse Zion babaa dɛ, Hwɛ, wo nkwagye reba; hwɛ ɔdze n'akatua nam, na n'ahyɛnanmu dzi n'enyim.
12. Na wɔbɛfrɛ hɔn Ɔman krɔnkrɔn, Hɔn a EWURADZE apon hɔn: na wɔbɛfrɛ wo Nyia wɔahwehwɛ no ehu no, Kurow a wɔmmpow no.

## Tsir 63

1. Woana nye oyi a ofi Edom reba a ɔhyɛ Bozra bɔgyaben ntar yi? Oyi a ɔyɛ onyimnyamfo wɔ n'afadze mu, na ɔrekyea wɔ n'ahoɔdzen akɛseyɛ mu yi? Emi a mekasa ndzeyɛtsenenee mu a, otumfo a ɔgye nkwa a., #Isa 34.5-17; Jer 49.7-22; Eze 25.12-14; 35.1-15; Amos 1.11
2. Ɔyɛ dɛn ntsi na w'afadze aber dɛm, na wo ntar ayɛ dɛ nyia otsiatsia wenyintwer mu nedze yi?
3. Mo nko ara na metsiatsia wenyintwer no do; na aman no mu nyimpa biara nnka mo ho: nyew, mitsiatsiaa hɔn do wɔ m'ebufuw mu, na misiiw hɔn wɔ m'ebufuhyew mu; na hɔn mu bɔgya abɔ apetse me ntar mu, na wɔama m'efuradze nyinara mu ayɛ nkekaa.
4. Na awerdzi da baa m'akoma mu, na mo nkorɔfo a mapon hɔn no hɔn afe no aba.
5. Na mohwɛe, na obi nnyi hɔ a ɔboa; na ɔyɛɛ me nwanwa dɛ obi nnyi hɔ a osuo mu gyina: dɛm ntsi mankasa m'abasa na ɔdze nkwagye brɛɛ me; na m'ebufuhyew na osuoo mo mu gyinae.
6. Na mitsiatsiaa aman no do wɔ m'ebufuw mu, na memaa wɔbobowee wɔ m'ebufuhyew mu, na muhuee hɔn mu bɔgya muguu asaase do.
7. Mobɔbɔ EWURADZE n'adɔyɛdze, na EWURADZE n'ayɛyi dzin, dɛ mbrɛ dza EWURADZE dze ama hɛn nyinara tse; na yieyɛ kɛse a ɔdze ayɛ Israel fifo a ɔdze ama hɔn dɛ mbrɛ no mbɔbɔrhu tse, na dɛ mbrɛ n'adɔyɛ no dodow tse.
8. Na ɔkaa dɛ, Ampaara, wɔyɛ me man, mba a worunntwa ator: ntsi na ɔbɛyɛɛ hɔn agyenkwa no.
9. Hɔn ahohia nyinara mu no ho hiaa no bi, na n'enyim ɔbɔfo no gyee hɔn nkwa: no dɔ na ne tsimbɔbɔr mu na ɔpoon hɔn; na otuur hɔn, na ɔsoaa hɔn tsetsenda no nyinara mu.
10. Naaso hɔn dze, wɔtseew etua, na wɔhoow no sunsum krɔnkrɔn no werɛ: dɛm ntsi na ɔdanee bɛyɛɛ hɔn tamfo, na noara ɔnye hɔn dzii ako.
11. Nna ɔkaa tsetsenda no, na n'akowaa Moses, Nyia ɔdze no mbowakuw ahwɛfo no fii po mu bae no wɔ hen? Nyia ɔdze no sunsum krɔnkrɔn no hyɛɛ hɔn finimfin no wɔ hen?
12. Nyia ɔmaa n'enyimnyam basa dzii Moses n'abanyimfa kɔree no, na ɔpaa nsu no mu wɔ hɔn enyim dze gyee ɔdomankoma dzin maa noho no?
13. Nyia ɔgyee hɔn duaa ebun no mu, dɛ pɔnkɔ nam sar do, na woemmfintsiw no?
14. Dɛ anantwi a wosiansian kɔ bɔnsa mu, na EWURADZE no sunsum maa wɔhomee: dɛmara so na igyaa wo man kwan, dze gyee enyimnyam dzin maa woho.
15. Fi sor hwɛ famu, na fi wo krɔnkrɔnyɛ na w'enyimnyam tsenabea hɔ hwɛ: wo mbɔdzembɔ na w'akatakyidze no wɔ henfa? W'ehumbɔbɔr na w'ayamuhyehye no woesianka no wɔ mo do.
16. Na ɔwoara nye hɛn egya, kaansa Abraham nnyim hɛn, na Israel nngye hɛn nnto mu mpo a: EWURADZE, ɔwoara nye hɛn egya; hɛn pomfo nye wo dzin fir tsetseetse.
17. Ao EWURADZE, ɔyɛ dɛn ntsi na ema yɛfom fi w'akwan do na ipirim hɛn akoma fi wo suro ho? Wo nkowaa, w'egyapadze mbusuakuw no ntsi, san bra.
18. Wo man krɔnkrɔn nyaa no mber ketseabaa bi: hɛn ahohiahiafo etsiatsia wo krɔnkrɔnbea no do.
19. Yɛabɛyɛ dɛ hɔn a inndzii hɔn do tum da; dɛ hɔn a wɔammfa wo dzin ammfrɛ hɔn no.

## Tsir 64

1. Ao, kɛtseankyɛ esunsuan ɔsorsor mu, na esian famu, ma mbepɔw apem asen wɔ w'enyim;
2. dɛ mbrɛ ogya ma mbabaaba dzɛw, na ogya no ma esu hur: ama w'atamfo eehu wo dzin, na amanaman ho aapopo wɔ w'enyim!
3. Ber a eyɛɛ ndzɛmba huhuhuhu a hɛn enyi annda kwan no, ɔwo isianee, mbepɔw wosowee wɔ w'enyim.
4. Ofi tsetse adasa nntsee, aso mmbɔɔ do, enyiwa so nnhun Nyankopɔn bi ka wo ho a odzi dwuma ma nyia ɔtweɔn no no.
5. Ɔwo na ihyia nyia ɔdze enyigye yɛ ndzeyɛtsenenee, hɔn a wɔkaa wo wɔ w'akwan mu: hwɛ, ɔwo wo bo fuwii, na hɛn yɛyɛɛ bɔn: bɔn mu na yɛatsena dadaada yi, na aso wɔbɛgye hɛn nkwa?
6. Na hɛn nyinara ayeyɛ dɛ obi a no ho egu fi, na hɛn tsenenee nyinara tse dɛ atar fi pɔtɔɔ: na hɛn nyinara yɛpa dɛ ahataw; na hɛn emumuyɛ soa hɛn kɔ dɛ mframa.
7. Na obi nnyi hɔ a ɔbɔ wo dzin, anaa okenyan noho a obosuo wo mu: na ɔwo eyi w'enyim ehuntsa hɛn, na enam hɛn emumuyɛ do ama yɛahyew.
8. Naaso, ao EWURADZE, ɔwoara nye hɛn egya; awendɛtse no nye hɛn, na ɔwemfo no nye woara; na hɛn nyinara yɛyɛ wo nsaano edwuma.
9. Ao EWURADZE, mma wo bo mmfuw pii, eso mma nnkaa emumuyɛ daa: to enyi hwɛ, yɛtotɔ serɛ wo, hɛn nyinara yɛyɛ wo man.
10. Wo nkurow krɔnkrɔn no adan sar, Jerusalɛm adan amamfo.
11. Hɛn fi krɔnkrɔn fɛɛfɛw mbrɛ hɛn egyanom yii wo ayɛw wɔ mu no, wɔdze ogya ahyew no; na hɛn afɛɛfɛdze nyinara ayɛ amamfo.
12. Ao EWURADZE, aso iyinom ntsi ebɛkam woho? Aso ebɛyɛ komm, na ahaw hɛn kɛse pii?

## Tsir 65

1. Meyɛɛ krado tweɔɔn hɔn a woemmbisa m'ekyir kwan; hɔn a wɔannhwehwɛ me no meyɛɛ krado dɛ nkyɛ wobohu me: mesee hɔn a wɔammfa me dzin ammfrɛ hɔn no dɛ, Emi nye yi, emi nye yi.
2. Matserɛw m'abaw mu adzekyee nyina ama ɔman etuatsewfo hɔn a wɔnantsew ɔkwan bɔn do dzi hɔnankasa hɔn adwen ekyir;
3. ɔman a woyi me ehi wɔ m'enyim daa nyina, wɔbobɔ okum afɔr wɔ nture mu, na wɔhyew nduhuam wɔ ntaayaa do;
4. hɔn a wɔtsenatsena nda mu, wɔdeda asamandan mu; wodzi mprekonam, na ekyiwadze nkwan wɔ hɔn asɛn mu;
5. wɔka dɛ, Tsew woho gyina, mma mmbɛn me nkyɛn, na mo ho tsew sen wo: iyinom yɛ wusiw wɔ m'ahwen mu, ogya a ɔdzɛw adzekyee nyina.
6. Hwɛ, wɔakyerɛw no wɔ m'enyim: murummua m'ano, na mbom mebɛhyɛ ananmu, nyew, mebɛhyɛ ananmu egu hɔn bo mu,
ISA.65.7, homara hom emumuyɛ na hom egyanom hɔn emumuyɛ ka ho, dɛ wɔahyew nduhuam wɔ mbepɔw do, na wɔaka mo ho asɛm bɔn wɔ akoko do, EWURADZE na ɔse: dɛm ntsi mibedzi kan mesusu hɔn kan edwuma ho akatua egu hɔn akoko mu.
8. Mbrɛ EWURADZE se nye yi, Dɛ mbrɛ wohu nsa fofor wɔ wenyinaba siaw mu, na obi ka dɛ, Mma nnsɛɛ no, na nhyira wɔ mu no: dɛmara so na mebɛyɛ wɔ mo nkowaa ntsi, amma mannsɛɛ hɔn nyinara.
9. Na medze asefo befi Jakob mu aba, na me mbepɔw adzedzinyi efi Juda aba: na me mpamufo benya edzi, na mo nkowaa bɛtsena hɔ.
10. Na Saron bɛyɛ nguamban na Akor bɔnsa ayɛ anantwikuw dabea, ama me man a wɔhwehwɛɛ m'ekyir kwan no.
11. Na hom a hom dan EWURADZE gya, hom werɛ fir me bepɔw krɔnkrɔn, hom to pon ma Isiar, na hom hyɛ aforafora nsa ma Nkrabea;
12. mebɛhyɛ hom ama afona, na hom nyinara bɔkotow ama oku: osiandɛ mefrɛe no, hom emmbua; mekasae no, hom anntse; na mbom hom yɛɛ dza omuo wɔ m'enyi do, na hom saan mu yii dza minnyi enyigye wɔ mu.
13. Dɛm ntsi mbrɛ EWURADZE Nyankopɔn se nye yi, Hwɛ, mo nkowaa bedzidzi, naaso hom dze, ɔkɔm bɛdze hom: mo nkowaa bɔnom, naaso hom dze, nsukɔm bɛdze hom: hwɛ, mo nkowaa bedzi ehurusi, naaso hom dze hom enyi bɔtɔ:
14. hwɛ, mo nkowaa bɔtow ndwom wɔ akoma mu enyigye ntsi, naaso hom dze, hom bɛkeka mu wɔ akoma mu awerɛhow ntsi, na hom aka mmɔn wɔ sunsum n'ahomtsew ntsi.
15. Na hom begyaa hom dzin ma aayɛ ndom ama me mpamufo, na EWURADZE Nyankopɔn boku wo; na ɔbɔto no nkowaa dzin fofor:
16. ama nyia ohyira noho wɔ asaase do no, oeehyira noho wɔ nokwar Nyankopɔn mu; na nyia ɔka ntam wɔ asaase do no, ɔdze nokwar Nyankopɔn aka ntam; osiandɛ werɛ efir nkan no fona no, na osiandɛ oehuntsa efi m'enyi do.
17. Na, hwɛ, morobɔ ɔsorsor fofor na asaase fofor: na nkan no ndzɛmba no wɔrennkaa, eso wɔremmfa mmba adwen mu bio.
18. Na mbom hom nnya ahomka na hom ndzi ehurusi daa daa wɔ dza morobɔ no ntsi: na, hwɛ, morobɔ Jerusalɛm ma aayɛ ehurusi, na no mu mba ma aayɛ enyigye.
19. Na mibedzi ehurusi wɔ Jerusalɛm ho, na m'enyi agye wɔ me man ho: na wɔnnkɛtse osu ne nka wɔ no mu bio, anaa nkekamu nka.
20. Ofitsi hɔ dze kɔ no, abɔtoaba a ne nda suar, anaa akɔdaa a onnwiee ne nda dzi remmba hɔ bio: na abofra edzi mfe ɔha ana oewu, na ɔdzebɔnyɛnyi a odzi mfe ɔha no bɛyɛ obusunyi.
21. Na wobesisi adan, na wɔatsenatsena mu; na wɔatsɛw wenyin nture, na woedzi no mu aba.
22. Wonnkesi, na obi atsena mu; wɔnnkɛtsɛw, na obi edzi: na mbrɛ dua ne nda tse no, mbrɛ me man hɔn nda bɛyɛ ara nye no, na me mpamufo bedzi hɔn nsaano edwuma akyɛr.
23. Wɔnnkɛberɛ kwa, eso wɔronnwo mba mma mbusu; na wɔyɛ EWURADZE n'esiarfo hɔn asefo, na hɔn mba ka hɔn ho.
24. Na ɔbɛba dɛ, ansaana wɔrefrɛ no, nna magye do; na wɔda do rekasa no, nna matse.
25. Ɔpataku na eguambaa bedzidzi fakor, na ogyata awe efuw dɛ ɔnantwi: na huntuma na ɔbɛyɛ abowatsena n'edziban. Wɔnnkɛyɛ obi bɔn, eso wɔrennsɛɛ wɔ me bepɔw krɔnkrɔn nyina do, EWURADZE na ɔse.

## Tsir 66

1. Mbrɛ EWURADZE se nye yi, Ɔsor yɛ m'ahengua, na asaase yɛ m'ananadzegua: ɔdan a ɔtse dɛn na hom besi ama me, na henfa na ɔbɛyɛ m'ahomgyebea?
2. Na ndzɛmba iyinom nyinara me nsa na ɔayɛ, na mbrɛ ndzɛmba iyinom nyinara yɛe bae nye no, EWURADZE na ɔse: naaso nyimpa a mobɔhwɛ no nye oyi, mekyerɛ onyia no a ɔyɛ ɔbɔbɔfo na sunsum a ɔabobɔ, na no ho popo wɔ m'asɛm ntsi no.
3. Nyia oku ɔnantwi ɔtse dɛ nyia oku nyimpa ara so; nyia oku eguambaa bɔ afɔr no, ɔtse dɛ nyia obu kraman no kɔn mu; nyia ɔbɔ edziban afɔr no, ɔtse dɛ nyia ɔbɔ preko bɔgyaa afɔr; nyia ɔhyew eduhuam no, ɔtse dɛ nyia ohyira ohonyi: nyew, hɔn nyinara asan mu eyiyi hɔnankasa hɔn akwan, na hɔn kra enyi gye hɔn ekyiwadze mu;
4. emi so mebɛsan mu meyi hɔn ndaadaa, na medze hɔn suro aba hɔn do; osiandɛ mefrɛe a, obi anngye do; mekasae a, wɔanntse: na mbom wɔyɛɛ dza ɔyɛ mbusu wɔ m'enyi do, na wɔsaan mu yii dza minnyi mu enyigye.
5. Hom ntsie EWURADZE n'asɛm, hom a hom ho popo wɔ n'asɛm ho: Hom nuanom a wɔtan hom, wɔtow hom kyen wɔ me dzin ntsi no, wɔka dɛ, Wɔnhyɛ EWURADZE enyimnyam, ma yenhu hom enyigye; na hɔn dze, hɔn enyi bɔto.
6. Dede weɔɔ fi kurow no mu, dede fi asɔrdan no mu, EWURADZE a otua n'atamfo hɔn ndzeyɛɛ do kaw no ne ndze a.
7. Onnyae nnkyemee no, ɔwoe; awooyaw nnyae nnkaa no no, nna ɔawo ɔbabanyin.
8. Woana atse iyi bi da? Woana ehu iyinom bi pɛn? Aso wɔkyem wo asaase da kor? Aso wɔwo ɔman prɛko? Naaso Zion dze, ɔkyemee ara, nna ɔwoo ne mba.
9. Aso emi, medze bɛba awotoa ano, na meremma wɔnnwo? EWURADZE na ɔse. Aso emi a mema wɔwo no, mibesiw awotoa ano? Wo Nyankopɔn na ɔse.
10. Hom nye Jerusalɛm ndzi ehurusi, na hom ho nsɛpɛw hom wɔ no ho, hom a hom dɔ no nyinara: hom nye no ndzi ehurusi wɔ enyigye ntsi, hom a hom dzi no ho nkɔmbɔ nyinara:
11. ama hom eenum n'awerɛkyekye enumfo no amee; ama hom dze enyigye aanom efi n'enyimnyam mbordo no mu.
12. Na mbrɛ EWURADZE se nye yi, Hwɛ, mebɛtsen asomdwee ama no dɛ esutsen, na amanaman enyimnyam no dɛ ɔworaba a oeyir, na hom bɔnom bi; wobotur hom nkyɛmfa mu, na wɔagyegye hom anankoroma do.
13. Dɛ obi a ne na kyekye no werɛ no, dɛmara na mebɛkyekye hom werɛ; na hom werɛ bɛkyekye wɔ Jerusalɛm.
14. Na hom bohu, na hom akoma edzi ehurusi, no hom mbiew bowuna dɛ ahaban fɔr: na wobohu EWURADZE ne nsa wɔ no nkowaa afamu, na obenya n'atamfo ho ebufuhyew.
15. Na, hwɛ, EWURADZE dze ogya bɛba, na ne ntseaseanam bɛyɛ dɛ ekyinehyia mframa; dɛ ommbobu n'ebufuw ama wɔ ebufuhyew mu, na ne nkaenyim wɔ ogyaframee mu.
16. Na EWURADZE dze ogya na afona na ɔnye adasa nyinara bedzi: na EWURADZE n'atɔfoe bɔdɔɔ so.
17. Hɔn a wɔtsew hɔnho na woguar hɔnho dɛ wɔbɔkɔ nture mu a, wodzi ɔbaako a odzi finimfin no n'ekyir, woridzi prekonam, na ekyiwadze, na okura no; wɔbɔbɔ mu aba ewiei, EWURADZE na ɔse.
18. Na minyim hɔn ndwuma na hɔn adwen: mber reba a mobɔboaboa amanaman na kasa horow nyinara ano; na wɔbɛba, na woebohu m'enyimnyam.
19. Na medze asɛnkyerɛdze besi hɔn mu, na masoma hɔn mu hɔn a wobefi nsa no akɔ amanaman no hɔ, Tarsis, Put na Lud a wɔkontom egyen no, Tubal na Javan, nsuano aman a wɔwɔ ekyirekyir a wɔnntsee me nka, eso wonnhun m'enyimnyam no; na wɔbɛka m'enyimnyam akyerɛ wɔ amanaman mu.
20. Na wɔdze hom nuanom nyinara befi amanaman nyinara mu aba dɛ ayɛyɛdze ama EWURADZE, wɔ mpɔnkɔ do, na ntseaseanam mu, na nsako mu, na nsoasopɔnkɔ do, na mbowa a hɔn ho yɛ har do, aba me bepɔw krɔnkrɔn Jerusalɛm do, EWURADZE na ɔse, dɛ mbrɛ Israelmba dze hɔn ayɛyɛdze wɔ kɔɔpow a no ho tsew mu ba EWURADZE fie.
21. Na hɔn mu binom so na mebɛfa ayɛ asɔfo Levifo, EWURADZE na ɔse.
22. Na dɛ mbrɛ ɔsorsor afofor na asaase fofor a mebɛyɛ no, bɛka wɔ m'enyim no, EWURADZE na ɔse, dɛmara so na hom asefo na hom dzin bɛka.
23. Na ɔbɛba dɛ ofi bosoom fofor kor do kodu kor so do, na ofi ahomgyeda kor do kodu kor so do no, nyimpa nyinara bɛba abɔsɔr wɔ m'enyim, EWURADZE na ɔse.
24. Na wobefir edzi akɔ akɔhwɛ nyimpa a wɔato mbra etsia me no hɔn efun: na hɔn abowaba nnkowu, eso hɔn gya nnkodum; na wɔbɛyɛ ekyiwadze ama adasa nyinara.

