# Rut

## Tsir 1

1. Na ɔbaa dɛ nda no mu no a atsɛmbuafo buu atsɛn no, ɔkɔm baa asaase no do. Na banyin bi a ofi Bɛtlɛhɛm a ɔwɔ Juda tutui kɛtsenaa Moabman mu, ɔnoara, na ne yer, na ne mbabanyin beenu.
2. Na banyin no ne dzin dze Elimelek, na ne yer dzin dze Naomi, na ne mbabanyin beenu no edzin nye Malon na Kilion, wɔyɛ Efratfo a wofi Bɛtlɛhɛm a ɔwɔ Juda. Na wɔbaa Moabman mu, na wɔtsenaa hɔ.
3. Na Naomi no kun Elimelek wui; na ɔkaa ɔnoara, na ne mbabanyin beenu no.
4. Na wɔwarwaar yernom wɔ Moab mbaa no mu; ɔbaako ne dzin dze Orpa, na ɔbaako no so ne dzin dze Rut: na wɔtsenaa hɔ araa bɛyɛ mfe du.
5. Na Malon na Kilion beenu nyina so wuwui. Na no (Naomi) kun na ne mba beenu no nyina wu ekyir no, ɔkaa no nko.
6. Nna ɔnye ne nsewnom no soɛree dɛ wɔresan efi Moabman mu akɔ: osiandɛ ɔtsee no wɔ hɔ mbrɛ EWURADZE esi abɛsera ne man dɛ ɔrema hɔn edziban.
7. Na osii mu fii beebi mbrɛ ɔwɔ no, na ne nsewnom beenu no ka no ho; na wosii kwan do dɛ wɔresan akɔ Juda asaase do.
8. Na Naomi see ne nsewnom beenu no dɛ, Hom nkɔ, obiara nsan nkɔ ne na fie: EWURADZE nye hom ndzi no ayamuyie mu, dɛ mbrɛ hom nye ewufo no na emi edzi no no.
9. EWURADZE mma onsi hom yie, ma hom mu biara nnya ahomgye wɔ no kun fie. Nna ɔfeew hɔn ano; na wɔmemaa hɔn ndze do, na wosui.
10. Na wɔsee no dɛ, Dabida, mbom yɛnye wo bɛsan akɔ wo nkorɔfo nkyɛn.
11. Na Naomi see dɛ, Me mbabaa, hom nsan hom ekyir; ebɛnadze ntsi na hom nye me bɔkɔ? Ana meda ho wɔ mbabanyin wɔ me yamu, ma wɔaabɛyɛ hom kunnom?
12. Me mbabaa, hom nsan hom ekyir, wɔnkɔ hom kwan; na menyin dodow dɛ mibenya kun. Sɛ mese dɛ, mowɔ enyidado, na mpo mirinya kun anadwe yi, na eso morowo mbabanyin a;
13. ana dɛm ntsi nkyɛ hom bɔtweɔn ma woeenyinyin anaa? Ana nkyɛ dɛm ntsi hom besiw homho kwan dɛ wɔnkɔhwehwɛ kunnom? Dabida, me mbabaa; ɔyɛ me awerɛhow dodow wɔ hom ntsi, na EWURADZE nsa asoɛr etsia me.
14. Na wɔmemaa hɔn ndze do, na wosuu bio: na Orpa feew n'asew no ano na ɔsanee; na Rut dze, ɔtakyeer no ho.
15. Na Naomi see dɛ, Hwɛ, wo korafowa asan n'ekyir kɔ no nkorɔfo nkyɛn, na ne nyame nkyɛn: san kedzi wo korafowa no ekyir.
16. Nna Rut see Naomi dɛ, Mma nhyɛ me dɛ mendan wo ngya, na mingyaa w'ekyir dzi nsan nkɔ: na beebiara mbrɛ ebɔkɔ no, mobɔkɔ: na mbrɛ ebɔsoɛ no, na mobɔsoɛ: wo nkorɔfo bɛyɛ mo nkorɔfo, na wo Nyankopɔn ayɛ me Nyankopɔn:
17. mbrɛ ibowu ada, na mubowu ada, na hɔ ara na wobesie me. Na sɛ mema biribiara, gyedɛ owu, paa emi na ɔwo ntamu a, EWURADZE mma dza ɔyɛ yaw nyɛ me, na ebu mbu me.
18. Na aber a ohun dɛ ɔayɛ n'adwen dzendzenndzen dɛ ɔnye no bɔkɔ no, ogyaa dɛ ɔkasa kyerɛ no wɔ ho.
19. Nna hɔn beenu no kɔree araa kodur Bɛtlɛhɛm. Na ɔbaa dɛ, wodur Bɛtlɛhɛm no, kurow no nyinara bɔɔ twitwi baa hɔn nkyɛn, na mbaa no see dɛ, Ana Naomi nye yi?
20. Na ɔsee hɔn dɛ, Mma wɔmmfrɛ me Naomi a ase nye nyia ɔadom no no, mbom wɔmfrɛ me Mara: osiandɛ Otumfo nye me edzi no wenwen dodow.
21. Mokɔr no ma, na EWURADZE dze me pan aba fie bio: ɔyɛ dɛn ntsi na hom frɛ me Naomi, aber a EWURADZE ebua me atsɛn, na Otumfo no atseetsee me yi?
22. Dɛm na Naomi na n'asew Rut, Moabnyi a ofi Moabman mu no sii sanee bae: na wobodur Bɛtlɛhɛm wɔ atoko twaber ahyɛse mu.

## Tsir 2

1. Nna Naomi wɔ no kun no busuanyi bi, ɔbarimba kunyin bi, ofi Elimelek n'ebusua mu; na ne dzin dze Boaz.
2. Na Rut, Moabnyi no see Naomi dɛ, Afei ma monkɔ haban mu minkedzi eburow mbɛtsem mpɛpɛw wɔ nyia mibenya n'enyim enyimnyam no ekyir. Na ɔsee no dɛ, Me babaa, Kɔ ɛ.
3. Na osii mu kɔree, na okedzii mpɛpɛw wɔ haban mu wɔ etwafo no ekyir: na ɔbaa dɛ okefiir haban a ɔyɛ Boaz a ofi Elimelek ebusua mu no nedze mu.
4. Na, hwɛ, Boaz fi Bɛtlɛhɛm bae, na ɔsee etwafo no dɛ, EWURADZE ndzi hom ekyir. Na wɔgyee no do dɛ, EWURADZE nhyira wo.
5. Nna Boaz bisaa n'akowaa a ɔhwɛ etwafo no do no dɛ, Woana n'akataasia nye yi?
6. Na akowaa no buae dɛ, Moabnyi akataasia no a ɔnye Naomi fi Moabman mu sanee bae no a:
7. na ɔbɛsee dɛ, Meserɛ wo, ma mindzi etwafo no ekyir mindzi mpɛpɛw, na mentasetase efiefi no ntamu: nna ɔbae, na ɔdze mu araa dze fi anapa dze ebodu sisei, dan mu na gyama ɔtsenaa kakraabi.
8. Nna Boaz see Rut dɛ, Me babaa, intsie a, mma nnkɔ haban bi so mu nnkedzi mpɛpɛw, nkyii so mma mmfi ha, na tsena ha tsintsim me mbaawa nkyɛn.
9. Ma w'enyi mbra haban a worutwa no do, na dzi hɔn ekyir: hwɛ, mahyɛ mberantsɛ no dɛ mma wɔmmfa hɔn nsa nnka wo. Sɛ nsukɔm dze wo a, kɔ ndzɛmba no ho, na kɔnom dza mberantsɛ no akɛsaw no bi.
10. Nna Rut bɔɔ no mu adze dze n'enyim butuuw famu na obisaa Boaz dɛ, Ɔyɛ dɛn ntsi na menya w'enyim enyimnyam, na w'enyi kuku emi a meyɛ ɔhɔho ho yi?
11. Na Boaz buaa no dɛ, wɔaka dza wo kun wu ekyir no ayɛ ama w'asew no nyinara akyerɛ me: na mbrɛ esi egya w'egya na wo na, na w'awobea asaase, na aba nkorɔfo a innyim hɔn dada bi nkyɛn no.
12. EWURADZE nhyɛ wo dwumadzi ananmu, na EWURADZE, Israel Nyankopɔn no a aba robɔdɔ n'atsaban ase no, ɔmfa akatua a odzi mu mma wo.
13. Nna ɔsee dɛ, Mo wura, ma minnya w'enyim enyimnyam; osiandɛ ɔwoara akyekye mo werɛ, na akasa ayamuyie mu akyerɛ w'abaawa, kaansa menntse dɛ wo mbaawa no mu bi mpo a.
14. Na edzidziber soe no Boaz see no dɛ, Bra ha, na bedzi edziban no bi, na fa wo trɔma bɔ wenyin no mu. Na ɔbɛtsenaa etwafo no nkyɛn: na wɔmaa no eburow kyewee na ɔwee mee ma bi kae.
15. Na aber a ɔsoɛree dɛ orikedzi mpɛpɛw no, Boaz hyɛɛ ne mberantsɛ no dɛ, Wɔmma ondzi efiefi no mpo mu mpɛpɛw, na mma wɔnnhaw no.
16. Na eso wɔntwetwe mboano no bi ngu, na wɔndan ngya mma no, ma ondzi no mpɛpɛw, na mma wɔnnyeyaw no.
17. Nna odzii haban no mu mpɛpɛw araa dze kodur ewimbir; na ɔporoow dza odzii no mpɛpɛw no, na ɔyɛɛ bɛyɛ atoko efa kor.
18. Na ɔmaa do, na ɔdze sii mu baa kurow no mu: na n'asew no hun dza odzii no mpɛpɛw no: na ɔdze dza odzii mee ne nkaa no bae na ɔdze maa no.
19. Na n'asew no bisaa no dɛ, Ehen na ikedzii mpɛpɛw ndɛ, na ekɛyɛɛ edwuma wɔ hen? Nhyira nka nyia n'enyi kukuu wo ho no. Na ɔkyerɛɛ n'asew nyia ɔnye no kɛyɛɛ edwuma, na ɔsee dɛ, Banyin a menye no kɛyɛɛ edwuma ndɛ no ne dzin dze Boaz.
20. Na Naomi see n'asew no dɛ, EWURADZE nhyira nyia onngyaa atseasefo na ewufo ayamuyie yɛ no. Na Naomi see no dɛ, Banyin no yɛ obusuanyi a ɔbɛn hɛn, hɛn ebusuafo a wɔbɛn no mu kor a.
21. Na Rut, Moabnyi no see dɛ, Nyew, ɔsee me dɛ, Ɔwo takyer me mberantsɛ yi ho araa kodu dɛ wobowie mo ndɔbaa nyinara twa.
22. Na Naomi see n'asew Rut dɛ, Me babaa, oye dɛ enye ne mbaawa no bɔbɔ mu anantsew, amma wɔaanntseetsee wo wɔ haban fofor bi mu.
23. Na Rut takyeer Boaz ne mbaawa no ho dzii mpɛpɛw dze kodur atoko twaber na ewifua twaber ewiei; na ɔnye n'asew tsenae.

## Tsir 3

1. Na n'asew Naomi see no dɛ, Me babaa, ana monnkɔhwehwɛ ahomgye ama wo, ma eesi wo yie?
2. Na afei ana hɛn busuanyi Boaz a ekɔr ne mbaawa nkyɛn no nnyi hɔ bi a? Hwɛ, oruhuw atoko do anadwe yi wɔ ewuporowee.
3. Dɛm ntsi hohor woho, na sera, na fa w'atar hyɛ, na sian kɔ ewuporowee hɔ: na mma nnyi woho nnkyerɛ banyin no araa ma onwie edzidzi na ɔnnom ansaana.
4. Na ɔmbra dɛ, sɛ ɔkɛda a, ahyɛ beebi mbrɛ ɔbɔkɔ akɛda no nsew, na akɔ hɔ, na ekeyi n'anaafo tam, na ada hɔ; na ɔnoara bɛka dza yɛ akyerɛ wo.
5. Na Rut see no dɛ, Dza ese me nyinara mebɛyɛ.
6. Na osii mu kɔr ewuporowee no, na ɔkɛyɛɛ dɛ mbrɛ n'asew hyɛɛ no no nyinara.
7. Na Boaz dzidzii na ɔnomee, na n'akoma tɔɔ ne yamu no, osii mu kɔree kɛdaa eburow kuw no ano hɔ: na Rut tsiaa dɔn dɔn bae, na obeyii n'anaafo tam, na ɔdaa hɔ.
8. Na ɔbaa dɛ esuom no, Boaz no bɔɔ pikyiw, na otwaa adafa: na, hwɛ, ɔbaa bi da n'anaafo.
9. Na obisaa dɛ, Woana nye wo? Na obuaa dɛ, Mara w'abaawa Rut a: dɛm ntsi tserɛw wo nsiase mu fa kata w'abaawa do; osiandɛ obusuanyi a ɔbɛn nye wo.
10. Na Boaz see dɛ, Me babaa, EWURADZE nhyira wo: ekyir yi akyerɛ ayamuyie dodow asen ahyɛse no, susuampa dɛ annka mberantsɛ do, ehiafo o, ebirɛmpɔmfo o.
11. Na afei, me babaa, mma nnsuro; dza ese nyinara mebɛyɛ ama wo osiandɛ mo nkorɔfo a wɔfa kuropon ano nyinara nyim dɛ ɔbaa pa nye wo.
12. Na afei ɔyɛ nokwar dɛ obusuanyi a ɔbɛn nye me: naaso obusuanyi bi a ɔbɛn dodow sen me wɔ hɔ.
13. Tsintsim anadwe yi, ondu anapa, na ɔba dɛ sɛ ɔyɛ obusuanyi afamudze dze ma wo a, oye; ma ɔnyɛ obusuanyi afamudze no: na sɛ ɔnnkɛpɛ dɛ ɔyɛ obusuanyi afamudze dze ma wo a, ɔnodze, dɛ EWURADZE tse ase yi, mara mebɛyɛ obusuanyi afamudze dze ama wo: da ma adze nkye ana.
14. Na ɔdaa n'anaafo hɔ ma adze kyee: na ɔsoɛree ansaana obi rutum hu ne nyɛnko yie, osiandɛ Boaz see dɛ, Mma wonnhu dɛ ɔbaa no baa ewuporowee no do.
15. Na ɔsee Rut dɛ, Fa akatakɔnmu no a ogu wo do no bra, na suo mu; na osuoo mu: na osusuu atoko etwadze esia, na ɔdze soaa no: na Rut sii mu kɔr kurow no mu.
16. Na ɔbaa n'asew nkyɛn no obisaa no dɛ, Okesii wo dɛn, me babaa? Na ɔkaa dza banyin no yɛɛ no nyinara kyerɛɛ no.
17. Na ɔsee dɛ, Atoko etwadze esia yi na ɔdze maa me; na ɔsee dɛ, Mma mmfa nsapan nnkɔ w'asew nkyɛn.
18. Nna Naomi see dɛ, Me babaa tsena hɔ dzinn, na hu mbrɛ asɛm no besi ana: na banyin no renngye n'ahom araa gyedɛ oewie asɛm no dzi ndɛ da yi.

## Tsir 4

1. Na Boaz sii mu kɔr kuropon no ano, na ɔkɛtsenaa hɔ: na, hwɛ, obusuanyi a ɔbɛn no a Boaz kaa no ho asɛm no botwaa mu; na ɔfrɛɛ no dɛ, Hwɛ o, osimesi e! Man bra, bɛtsena famu ha. Na ɔmanee, na ɔkɛtsenaa famu.
2. Na ɔfaa kurow no mu mpanyimfo mu mbanyin du, na ɔsee hɔn dɛ, Hom ntsena famu ha. Na wɔtsenae.
3. Na ɔsee obusuanyi a ɔbɛn no dɛ, Naomi a ofi Moabman mu asan aba no, ɔrotɔn asaasetɔw no a ɔyɛ hɛn nua Elimelek dze no:
4. na modween dɛ mebɛda no edzi akyerɛ wo, dɛ, Tɔ no wɔ hɔn a wɔtsetse ha yi enyim, na me man mpanyimfo yi enyim. Sɛ ebɔpon a, pon: na sɛ ennkɔpon so a, ɔno ka kyerɛ me, ma munhu: osiandɛ obiara nnyi hɔ a ɔpon ka wo ho; na emi na midzi w'ekyir. Na ɔsee dɛ, Mobɔpon.
5. Nna Boaz see dɛ, Da biara a ebɔtɔ Naomi nsamu haban no, nna ewɔ dɛ etɔ no wɔ Moabnyi Rut a ɔyɛ owufo yer no so hɔ, na ama owufo no ne dzin do wɔ n'egyapadze do.
6. Na obusuanyi a ɔbɛn no see dɛ, Murunntum mommpon mma moho, ɔno bɛyɛ na masɛɛ mankasa m'egyapadze: ɔwoara fa mo pon ho eyiedzi no fa, na murunntum mommpon.
7. Afei iyi nye atɔrmuadze a nkan no ɔwɔ Israel wɔ ɔpon ho na nsesa ho, ma wɔdze hyɛ ndzɛmba nyinara dzen; nyimpa yi ne mpaboa, na ɔdze ma ne nyɛnko: nna iyi nye mbrɛ wosi hyɛ dase wɔ Israel mu.
8. Dɛm ntsi obusuanyi a ɔbɛn no see Boaz dɛ, Woara tɔ fa. Na oyii ne mpaboa.
9. Na Boaz see mpanyimfo no, na ɔman no nyinara dɛ, Ndɛ da yi hom yɛ adasefo dɛ matɔ dza ɔyɛ Elimelek dze nyinara, na dza ɔyɛ Kilion na Malon dze nyinara wɔ Naomi nsamu.
10. Nkyii so magye Moabnyi Rut, Malon yer no, ma ɔaabɛyɛ me yer, ama maama owufo no ne dzin do wɔ n'egyapadze do, amma woeenntwa owufo no ne dzin emmfi no nuanom mu, na no kuropon ano: hom yɛ adasefo ndɛ da yi.
11. Na ɔman no a wɔwɔ kuropon ano no nyinara, na mpanyimfo no see dɛ, Yɛyɛ adasefo. EWURADZE nyɛ ɔbaa no a ɔaba wo fie no dɛ Rakel na Leah a hɔn beenu no kyekyeer Israel fi no: na yɛ okunyin wɔ Efrata, na gye dzin wɔ Bɛtlɛhɛm:
12. na w'asefo a EWURADZE dze fi akataasia yi mu bɛma wo no mma wo fi nyɛ dɛ Perez a Tamar woo no maa Juda no ne fi.
13. Nna Boaz faa Rut ma ɔbɛyɛɛ ne yer; na ɔkɔr ne nkyɛn, na EWURADZE maa onyinsenii, na ɔwoo babanyin.
14. Na sɔn no mu mbasiafo no see Naomi dɛ, Nhyira nka EWURADZE a ɔamma obusuanyi a ɔbɛn ammbɔ wo ndɛ da yi, na wɔmma ɔngye dzin wɔ Israel mu.
15. Na ɔbɛyɛ nkwamafo ama wo, na wo mpanyinyɛber mu ɔhwɛfo: osiandɛ w'asew a ɔdɔ wo a oye ma wo ma ɔsen mbabanyin beesuon, awo no.
16. Na Naomi faa abofra no, na ɔdze no too no bo mu, na ɔbɛyɛɛ ne bagyegyefo.
17. Na mbasiafo a wɔnye no tse fie no maa no dzin dɛ, Wɔawo babanyin ama Naomi; na wɔfrɛɛ no Obed: ɔno nye David n'egya Jesse so n'egya.
18. Afei iyinom nye Perez ne mbasantsen: Perez woo Hezron;
19. na Hezron woo Ram, na Ram woo Amminadab;
20. na Amminadab woo Nahson, na Nahson woo Salmon;
21. na Salmon woo Boaz, na Boaz woo Obed;
22. na Obed woo Jesse na Jesse woo David.

