# James

## Tsir 1

1. James, Nyankopɔn nye Ewuradze Jesus Kraest akowaa, kyia mbusuakuw duebien a wɔapetse no.
2. Mo nuanom, sɛ hom kɔ nsɔhwɛ ahorow pii mu a, hom mbu no dɛw koraa;
3. na hom nhu dɛ hom gyedzi no nsɔhwɛ yɛ abotar ho edwuma.
4. Na hom mma abotar nwie n'edwuma yɛ pɛ, ama hom eedzi mu pirim a hom nnka ekyir wɔ biribiara mu.
5. Na sɛ hom mu biara ne nyansaa ka ekyir a, ombisa Nyankopɔn a ɔdze ma nyimpa nyina kwa na ɔnnka enyim no, na ɔdze bɛma no.
6. Na gyedzi mu na ma ombisa, mma ɔnnyɛ ekyingye wɔ biribiara ho: na nyia ɔgye kyim no tse dɛ po asorɛkye a mframa ridzi no akɔnaaba.
7. Na mma nyimpa a n'adwen ebien ebien, na ohihim n'akwan nyina mu no;
8. nndwen dɛ obenya Ewuradze hɔ biribi.
9. Na wɔmma onua a ɔbrɛ adze no ndzi dɛw wɔ ɔma a wɔama no do no mu;
10. na ɔdzefo so dze, wɔ brɛ a wɔabrɛ no adze no mu; osiandɛ ɔbɛsen akɔ dɛ nkyɛkyɛr nhyiren., #Isa 40.6
11. Na ewia dze ne hyehye fir na ɔhyew nkyɛkyɛr, na ne nhyiren po, na no su ne fɛw sɛɛ; dɛmara so na ɔtse wɔ ɔdzefo ho; n'edwumayɛ dzendzen mu no na ɔbɛpa.
12. Siarfo nye nyimpa a ɔsɔw nsɔhwɛ; na sɛ otum gyina enyim a, obenya nkwa ahenkyɛw a Ewuradze dze abɔ hɔn a wɔdɔ no no anohoba no.
13. Sɛ nsɔhwɛ ba obiara do a, mma ɔnnka dɛ, Nyankopɔn na ɔrosɔ me ahwɛ: na adzebɔn bi nntum nnsɔ Nyankopɔn nnhwɛ, na ɔnoara so mmfa bɔn nnsɔ obiara nnhwɛ.
14. Obiara a wɔsɔ no hwɛ no, ofi nankasa n'akɔndɔ a ɔdaadaa no twe no kɔ nsɔhwɛ mu.
15. Na sɛ akɔndɔ no nyinsen a, ɔwo bɔn; na bɔn no wie nyin a, ɔwo owu.
16. Mo nuanom adɔfo, mma wɔnndaadaa hom.
17. Akyɛdze pa nye adom adze a odzi mu nyina fi sor, ofi kan Egya no nkyɛn na osian ba, ɔno na nsakyer nye sunsum a ɔdandan dze ba nnyi no ho.
18. Ɔnam nankasa ne pɛ do na ɔdze nokwasɛm woo hɛn, ama yaayɛ n'abɔdze mu eduabakan no bi.
19. Hom ntse ase dɛm, mo nuanom adɔfo, dɛ, nyimpa biara nyɛ ntsɛm ntsie, nyɛ nyaa nkasa, nyɛ nyaa mfa ebufuw:
20. osiandɛ nyimpa n'ebufuw nnyɛ Nyankopɔn tsenenee ho edwuma.
21. Dɛm ntsi hom nyi atantandze nye bɔn beberebe nyina ntow ngu, na hom mfa ɔdwe ngye asɛm a wɔatsɛw no hom mu a obotum agye hom akra nkwa no.
22. Na hom nyɛ asɛm no ayɛfo, na mma hom nnyɛ etsiefo nko nndaadaa homho.
23. Na sɛ obi yɛ asɛm no ne tsiefo, na sɛ ɔnnyɛ ne yɛfo a, ɔtse dɛ nyimpa a ɔhwɛ n'enyim wɔ ahwehwɛ mu:
24. na sɛ ɔhwɛ noho na ɔkɔ a, ntsɛmara na no werɛ efir nyimpa su kor a ɔyɛ.
25. Na nyia ɔhwɛ adehyedzi mbra a odzi mu no mu, na ogyina do, na ɔnnyɛ otsiefo werɛfirnyi mbom ɔyɛ edwuma no yɛfo no, ɔno na wobehyira no n'adzeyɛ mu.
26. Sɛ obi dwen noho dɛ ɔyɛ nyamesomnyi, na ɔammfa ewur annto ne tɛkyerɛma mu, na ɔdaadaa nankasa n'akoma a, dɛm nyimpa no ne nyamesom yɛ kwa.
27. Nyamesom a no ho tsew na fi nnyi ho wɔ hɛn Egya Nyankopɔn, enyim nye dɛ, ebɔhwɛ ngyanka nye ekunafo wɔ hɔn ahohia mu, na ibeyi woho efi wiadze nkekaa mu.

## Tsir 2

1. Mo nuanom, mma hom mmfa nyimpa mu nyiyimu nnsuo hɛn Ewuradze Jesus Kraest, enyimnyam Wura no, ne gyedzi no mu,
JAS.2.2, Na sɛ nyimpa a ɔhyɛ sika mpɛtsea nye atar fɛɛfɛw ba hom nhyiamudan mu, na sɛ hianyi a ɔhyɛ atar tantan bi so ba hɔ,
JAS.2.3, na sɛ hom nya enyidzi ma nyia ɔhyɛ atar fɛɛfɛw no, na hom se no dɛ, Tsena tsenabea pa ha, na hom se hianyi no dɛ, Gyina noho, anaa, Tsena m'ananadzegua ho ha a,
JAS.2.4, ana nnyɛ nyiyimu na hom ayɛ wɔ hom mu, na hom ayɛ adwen bɔn tsɛmbuafo?
5. Mo nuanom adɔfo, hom ntsie: Ana Nyankopɔn mmfaa wiadze ehiafo dɛ wɔnyɛ gyedzi mu ahonyafo nye adzedzifo wɔ ahenman a ɔdze bɔɔ hɔn a wɔdɔ no no anohoba no?
6. Naaso hom ebu ohianyi enyimtsia. Ana nnyɛ ahonyafo na wɔhyɛ hom do, na hɔnankasa wɔtwe hom kɔ asɛndzii no?
7. Ana nnyɛ hɔn na wɔka dzin pa a wɔdze frɛ hom no ho asɛmbɔn?
8. Naaso sɛ hom hyɛ mbra kunyin no ma, dɛ mbrɛ kyerɛw no ka dɛ, Dɔ wo nyɛnko dɛ woara wo ho no a, ɔnodze, hom yɛ dza oye;
9. na sɛ hom yɛ nyimpa mu nyiyimu a, hom yɛ bɔn, na mbra no yi hom atsɛn dɛ mbratofo.
10. Na obiara a obedzi mbra no do na ɔato kor mpo no, odzi ne nyina ho fɔ.
11. Na nyia ɔsee dɛ, Mma nnto awar no, ɔnoara so na ɔkaa dɛ, Mma nndzi ewu. Na sɛ annto awar na idzi ewu a, ayɛ mbra no tofo.
12. Dɛm ntsi, hom nkasa, na hom nyɛ hom adze dɛ nyimpa a wɔnam adehyedzi mbra no do rubobu hom atsɛn.
13. Na mbɔbɔrhu nnyi atsɛmbu mma nyia oennhu mbɔbɔr no: na ehumbɔbɔr soɛr dzi atsɛmbu do.
14. Mo nuanom, sɛ obi ka dɛ ɔwɔ gyedzi na onnyi ndwuma a, ebɛn mfaso na ɔyɛ? Aso dɛm gyedzi no bɛgye no nkwa?
15. Sɛ onua anaa akyerɛbaa dzi adagyaw, na anomu edzidzi abɔ hɔn,
JAS.2.16, na sɛ hom mu bi se hɔn dɛ, Hom mfa asomdwee nkɔ, hom ho nyɛ hom hyew, na hom mmee, na sɛ hom amma hɔn dza ohia nyimpadua no a, ebɛn mfaso na ɔyɛ?
17. Dɛmara na sɛ gyedzi so nnyi ndwuma a, nna oewu wɔ nankasa no mu.
18. Nyew, obi bɛse dɛ, Ɔwo ewɔ gyedzi, na mo so mowɔ ndwuma: kyerɛ me wo gyedzi a ndwuma nnyi ho, na mo so menam mo ndwuma do bɛkyerɛ wo me gyedzi.
19. Egye dzi dɛ Nyankopɔn yɛ kortsee: noara nye no: mbɔnsam so mpo gye dzi na hɔn ho popo.
20. Ɔwo, nyimpa a nnyi nyimdzee, epɛ dɛ wɔkyerɛ wo dɛ gyedzi a ndwuma nnka ho no nnsow aba?
21. Ana nnyɛ ndwuma mu na wɔnam buu hɛn egya Abraham bem, dɛ ɔdze ne ba Isaak bɔɔ afɔr wɔ afɔrpata no do?
22. Ihu dɛ ne gyedzi nye no ndwuma yɛɛ edwuma, na ɔnam ndwuma no do na ne gyedzi dzii mu;
23. na kyerɛwsɛm no a ɔka dɛ, Abraham gyee Nyankopɔn dzii, na wobuu no tsenenee maa no, na wɔfrɛɛ no Nyankopɔn ne nyɛnko hyɛɛ ma.
24. Na hom hu dɛ ɔnam ndwuma do na wobu nyimpa bem, na nnyɛ gyedzi nko do.
25. Ana nnyɛ dɛmara so na wɔnam ndwuma do buu edwaman Rahab bem, wɔ dɛ ɔgyee abɔfo no, na ɔmaa wɔfaa kwan fofor do kɔree no?
26. Na dɛ mbrɛ nyimpadua nnyi sunsum a, nna oewu no, dɛmara na gyedzi so nnyi ndwuma a, nna oewu.

## Tsir 3

1. Mo nuanom, mma hom nnyɛ akyerɛkyerɛfo pii, osiandɛ hom nyim dɛ hɛn akyerɛkyerɛfo yi na wobobu hɛn atsɛn kɛse.
2. Na hɛn nyina yɛfom ndzɛmba pii mu. Sɛ obi mmfom asɛm mu a, ɔno na ɔyɛ nyimpa a odzi mu a otum dɛ ɔdze ewur to ne nyimpadua nyinara so mu.
3. Na sɛ yɛdze ndabraka to mpɔnkɔ anomu ma wotsie hɛn a, yɛdandan hɔn abowamu nyina so.
4. Hom nhwɛ wusihɛn so, wɔsoso araa ma mframa a ano yɛ dzen na opia hɔn, naaso wɔdze kutow kakraba dandan hɔn kɔ beebiara a hɛnkitsafo no pɛ.
5. Dɛmara na tɛkyerɛma yɛ honam ho adze kakraba, naaso ɔhyehyɛ noho wɔ adze kɛse ho. Hom nhwɛ mbrɛ ogya ketseketse so tum hyew kwaa kɛse!
6. Na tɛkyerɛma so yɛ ogya. Hɛn mfafakuwa nyinara mu, tɛkyerɛma na ayɛ dɛ emumuyɛ wiadze wɔ mu, na ogu nyimpadua nyina ho fi, na ɔsɔ ɔbra kwan nyina gya, na wofi hɛɛl sɔ no so gya.
7. Na mbowadoma horow nye ntumbowa, nye aweaweambowa nye dza ɔwɔ po mu no, wotum dwedwe hɔn, na nyimpa dze hɔn su adwedwe hɔn:
8. naaso tɛkyerɛma dze, nyimpa biara nntum nndwedwe no; ɔyɛ adzebɔn a wɔhom do a ɔnnhom, owu bɔr ahyɛ no ma.
9. Ɔno na yɛdze hyira Egya Nyankopɔn, na ɔnoara so na yɛdze dom nyimpa a wɔayɛ hɔn Nyankopɔn suban mu:
10. ano kor no ara na nhyira nye ndom fi mu ba. Mo nuanom, ɔnnsɛ dɛ iyinom ba no dɛm koraa.
11. Aso nsubura bi puw nsu dɛɛdɛw nye wenwen fi nsunyiwa kor mu?
12. Mo nuanom, ana adɔmbadua botum asow ngodua aba? Anaaso wenyindua botum asow adɔmba? Dɛmara na nsu nkyenkyen runntum mmba nsu pa.
13. Hom mu woana na ɔyɛ nyansafo nye nyimdzefo? Wɔmma ɔmfa ɔbra pa nkyerɛ no ndwuma wɔ ɔdwe a nyansa wɔ mu mu.
14. Na sɛ hom wɔ nyinkun wenwen nye mansotwe wɔ hom akoma mu a, mma hom nnhyehyɛ homho, na hom nndzi ator nntsia nokwar no.
15. Nnyɛ yi nye nyansa a ofi sor, na mbom dza ofi asaase nye honam nye abɔnsam no a.
16. Na mbrɛ nyinkun nye mansotwe wɔ no, hɔ na sakasaka nye adze a ɔyɛ tan nyina wɔ.
17. Na nyansa a ofi sor no dze, dza odzi kan nye dɛ no ho tsew, na ɔwɔ asomdwee, ɔdwe, ɔwɔ asoɔmberɛw, ehumbɔbɔr nye aba pa ahyɛ no ma, ɔnnyɛ ekyingye, ɔnnyɛ ndabraba.
18. Na tsenenee aba wodua no tsenenee mu ma hɔn a wɔyɛ asomdwee adze.

## Tsir 4

1. Hen na akasakasa nye ɔko fi ba hom mu? Ana ommfi hom akɔndɔ a odzi hom honam mu aperper no?
2. Hom hwehwɛ ndzɛmba bi naaso hom nnya; ntsi hom dzi ewu na hom enyi ber, naaso hom nsa nnka; hom ko na hom ham, naaso hom nnya, osiandɛ hom mmbisa.
3. Hom bisa naaso hom nsa nnka, osiandɛ hom bisa no bɔn, ama hom aahwer no hom akɔndɔdze ho.
4. Awartofo, ana hom nnyim dɛ wiadze anyɛnkoyɛ yɛ tan a wɔdze tan Nyankopɔn? Dɛm ntsi obiara a ɔpɛ dɛ ɔnye wiadze yɛ nyɛnko no, yɛ Nyankopɔn ne tamfo.
5. Ana hom dwen dɛ kyerɛw no kasa kwa? Ana sunsum a ɔmaa ɔbɛtsenaa hɛn mu no, no kɔn dɔ nyitan?
6. Na ɔma adom pii mbom. Dɛm ntsi kyerɛwsɛm no se, Nyame siw ahopɔwfo kwan na ɔma ahobrɛadzefo adom.
7. Dɛm ntsi hom mfa homho nhyɛ Nyankopɔn ase; hom mbɔ mbɔdzen nsiw abɔnsam kwan, na oboguan efi hom nkyɛn.
8. Hom ntwe mpin Nyankopɔn na ɔbɔtwe epin hom. Hom nhohor hom nsa, hom ndzebɔnyɛfo; hom ntsew hom akoma mu, hom a hom adwen ebien ebien.
9. Hom nka mmɔn, na hom werɛ nhow, na hom nsu: hom mma hom serew ndan awerɛhow, na hom ahosɛpɛw ndan ahonambubu.
10. Hom mbrɛ homho adze wɔ Ewuradze enyim na ɔbɛma hom do.
11. Enuanom, mma hom nnkeka hom ho nsɛmbɔn. Nyia ɔka no nua ho nsɛmbɔn, anaa obu no nua atsɛn no, ɔkasa tsia mbra no, na obu mbra no atsɛn; na sɛ ibu mbra no atsɛn a, nna ennyɛ mbra no yɛfo, na eyɛ ne tsɛmbuafo.
12. Mbrahyɛfo nye tsɛmbuafo kortsee na ɔwɔ hɔ, ɔno nye nyia otum dɛ ɔgye nkwa na ɔsɛɛ no. Na ɔwo woana nye wo na ibu wo nyɛnko atsɛn?
13. Na afei hom ɛ, hom a hom ka dɛ, Ndɛ anaa ɔkyena yɛbɔkɔ kurow yi mu ekedzi afrenhyia, na yeedzi gua enya mfaso:
14. naaso hom nnyim dza ɔkyena obesi. Hom nkwa nye bɛn? Hom tse dɛ ehubɔhubɔw a oyi noho kakra na nkyii ɔhera.
15. Na mbom hom nnka dɛ, Sɛ Ewuradze pɛ, na yɛtse ase a, yɛbɛyɛ iyi anaa yɛbɛyɛ dɛm.
16. Na afei dze, hom tuw homho wɔ hom ahopɔw mu; na dɛm ntuw yi nyina yɛ bɔn.
17. Na nyia onyim papa yɛ na ɔnnyɛ no, ɔyɛ bɔn ma no.

## Tsir 5

1. Na afei hom ahonyafo e, hom nsu na hom nka mmɔn, wɔ hom amandzehu a ɔreba hom do ntsi.
2. Hom ahonya aprɔw na hom ntar mbowa awe.
3. Hom sika nye hom dwetɛ adɔ nkandar; na hɔn nkandar no bedzi hom dase, na woedzi hom nam dɛ ogya. Hom aboaboa ahonya ano wɔ nda a odzi ekyir yi mu.
4. Hom nhwɛ, edwumayɛfo a wɔboaboa hom ekuadze ano ma hom no, hɔn akatua a hom dze nsisi fae siei no rekeka mu, na apaafo a wobuu ndɔbaa no hɔn nkekamu akɔ sor dɔm Ewuradze asomu.
5. Hom atsena asaase do ahomka mu, na hom enya enyigye hun; hom anyɛn hom akoma wɔ okum da mu;
6. hom ebu ɔtseneneenyi fɔ eku no; onnsiw hom kwan.
7. Dɛm ntsi, enuanom, hom nyɛ penkyɛr nkodu Ewuradze ne mbae. Hwɛ, okuafo a ɔrotweɔn asaase n'aba a ɔsom bo no, onya ho abotar araa kodu dɛ ne nsa bɛka esusow nye ɔbɛsɛ.
8. Dɛmara na hom so nyɛ penkyɛr; hom nhyɛ hom akoma dzen, osiandɛ Ewuradze ne mbae no abɛn.
9. Enuanom, mma hom nnyɛ huhuhuhu nntsiatsia homho, ama woeemmbu hom atsɛn: hwɛ, ɔtsɛmbuafo no gyina abow no ekyir.
10. Enuanom, hom mfa nkɔnhyɛfo a wɔkasae wɔ Ewuradze dzin mu no nyɛ amandzehu nye penkyɛr ho fasusu.
11. Hwɛ, yɛfrɛ hɔn a wotsintsimii na wɔsɔwee no esiarfo: hom atse Job n'abotar no, na hom ehu Ewuradze ne nhyehyɛɛ, mbrɛ Ewuradze dua yɛ tsimbɔbɔr nye ehumbɔbɔr., #Job 1.21
12. Na mo nuanom, dza ɔkyɛn adze nyina nye dɛ, mma hom nnka ntam, mma hom nnka ɔsor anaa asaase anaa ntam biara: na mbom hom mma hom nyew nyɛ nyew na hom oho nyɛ oho, amma hom aannkɔtɔ atsɛmbu mu.
13. Ana hom mu bi ruhu amandze? Wɔmma ɔnsɔr. Ana obi n'akoma atɔ ne yamu? Wɔmma ɔntow ayɛyindwom.
14. Ana hom mu bi yar? Wɔmma ɔmfrɛ asɔr mpanyimfo, na wɔmbɔ mpaa mma no, na wɔnsera no ngo wɔ Ewuradze dzin mu:
15. na gyedzi mpaabɔ no bɛgye nyia ɔyar no nkwa, na Ewuradze bɛma no do; na sɛ ɔayɛ bɔn bi a, wɔdze bɛkyɛ no.
16. Dɛm ntsi hom nkeka hom bɔn nkyerɛkyerɛ homho, na hom mbɔ mpaa mma homho, ama wɔaasa hom yarba. Nyimpa tsenenee no nkotoserɛ a no mu yɛ dzen dzi nyim pii wɔ n'adzeyɛ mu.
17. Elija yɛ nyimpa a ɔwɔ hɛn su kor yi ara bi, naaso ɔbɔɔ mpaa dɛ mma nsu nntɔ no, nsu anntɔ asaase do mfe ebiasa abosoom esia.
18. Na ɔbɔɔ bio, na ɔsor tɔr nsu na asaase soow n'aba.
19. Mo nuanom, sɛ hom mu bi fom fi nokwar no ho, na obi dan no a,
JAS.5.20, hom mma onhu dɛ nyia ɔdan dzebɔnyɛnyi fi no mfom kwan do no, ɔbɛgye ɔkra efi owu mu, na ɔakata bɔn pii do.

