# Nehemia

## Tsir 1

1. Iyi nye Hakalia ba Nehemia ne nsɛm. Afei ɔbaa dɛ bosoom Kislev  mu, wɔ afe a otsia eduonu a nna mowɔ Susa aban mu no
2. Hanani, mo nuanom mu baako, bae, ɔno na mbarimba bi a wofi Juda; na mibisaa hɔn Judafo a wofii nsa firii a wɔkae wɔ ndɔmmumkɔfo no mu, na Jerusalɛm ho nsɛm.
3. Na wɔsee me dɛ, Ndɔmmumkɔfo no mu nkaa a wɔaka wɔ ɔmansin no mu hɔ no, wɔwɔ ahohiahia kɛse na enyimguase mu; na Jerusalɛm fasu no ebubu, na no nkuropon so wɔdze gya ahyew no.
4. Na ɔbaa dɛ, aber a metsee nsɛm yi no, nna metsenaa famu musui, na migyaam nda kakra; na midzii mbuada na mobɔɔ mpaa wɔ ɔsor Nyankopɔn no enyim,
NEH.1.5, na mesee dɛ, Ao, EWURADZE, sor Nyankopɔn, Nyame kɛse a wo ho yɛ hu a isie ahyɛmu na mbɔbɔrhu dze ma hɔn a wɔdɔ wo na wodzi wo mbrasɛm do, mokotow serɛ wo:
6. afei ma w'aso mbra mo do, na w'enyiwa mbue, na fa tsie w'akowaa mpaa a morobɔ no wɔ w'enyim aber yi, adzekyee na adzesaa, wɔ wo nkowaa Israelmba ntsi no, wɔ mber a mereka Israelmba hɛn bɔn a yɛayɛ etsia wo no: ɛhɛɛ, emi na m'egya fie so yɛayɛ bɔn.
7. Yɛabɔ brafun etsia wo, na yenndzi mbrasɛm, na ahyɛdze, na atsɛmbusɛm so a edze hyɛɛ w'akowaa Moses no do.
8. Mokotow serɛ wo, kaa asɛm a edze hyɛɛ w'akowaa Moses no, dɛ, Sɛ hom fom a, mobɔbɔ hom apetse aman mu:
9. na sɛ hom san ba me nkyɛn, na hom dzi me mbrasɛm do na wɔyɛ a, ɔnodze kaansa sɛ hom adedamfikyirfo wowɔ sor ano no ho mpo a, mobɔpon hɔn efi hɔ, na medze hɔn aba bea a masan mu eyi dɛ mebɛma me dzin atsena hɔ no do.
10. Afei woyinom wɔyɛ wo nkowaa na wo man a ɔwoara edze wo tum kɛse, na wo nsa a ɔyɛ dzen agye hɔn.
11. Ao, EWURADZE, mokotow serɛ wo, afei ma w'aso mbra w'akowaa mpaabɔ, na wo nkowaa a wɔpɛ dɛ wosuro wo dzin no mpaabɔ do: na, meserɛ wo, ma onsi yie mma w'akowaa ndɛ da yi, na ma onya mbɔbɔrhu wɔ ɔbarimba yi enyim. Nna meyɛ ɔhen no nsahyɛfo wɔ ber no mu.

## Tsir 2

1. Na ɔbaa dɛ ɔhen Artasɛkeses n'afe a otsia eduonu no mu, bosoom Nisan  mu a nsa si n'enyim no, nna memaa nsa no do, na medze maa ɔhen no. Afei nna mennyɛɛ m'enyim mbɔbɔmbɔbɔr dɛm da.
2. Na ɔhen no bisaa me dɛ, Ɔyɛ dɛn ntsi na w'enyim ayɛ mbɔbɔmbɔbɔr, na ennyar so yi? Iyi nnyɛ hweeara dɛ akoma mu awerɛhow a. Nna m'akoma tuu dodoodow.
3. Na mesee ɔhen no dɛ, Wɔmma ɔhen ntsena ase daa: ɔyɛ dɛn ntsi na m'enyim nnkɛyɛ mbɔbɔmbɔbɔr, wɔ aber a kurow no, m'egyanom asamandan bea no, da hɔ pan, na wɔdze gya ahyew no nkuropon no?
4. Nna ɔhen no bisaa me dɛ, Ebɛnadze na erohwehwɛ yi? Nna mobɔɔ mpaa kyerɛɛ sor Nyankopɔn no.
5. Na mesee dɛ, Sɛ ɔhen pɛ, na sɛ w'akowaa enya enyimpa wɔ w'enyim a, nkyɛ aasoma me wɔ Juda, m'egyanom asamandan kurow no mu, ma maakɛkyekyer no bio.
6. Na ɔhen no bisaa me dɛ, (nna ɔhembaa no so ko ne nkyɛn, ) Na w'akwantu no bɛkyɛr ahen ara? Na aber bɛn na ebɛsan aba? Na ɔhen no pɛɛ dɛ ogya me kwan; na mekyerɛɛ no mber dodow a mibedzi.
7. Nkyii so mesee ɔhen no dɛ, Sɛ ɔhen pɛ a, ɔno wɔmma me nwoma ma memfa nkɛma esuegya noho ambradofo no, ma wɔmma me kwan ma muntwa mu munkodu Juda;
8. na nwoma so a medze bɛkɛma ɔhen kwaamuhwɛfo Asaf, ama ɔaama me ndua ma medze ayɛ aban a ɔwɔ fi no ho no, no mbobotsen no, no mpuna, na kurow no ne fasu no dze, na ofi a morokɔ mu no, dze. Na ɔhen no yɛe maa me, osiandɛ me Nyankopɔn n'ayamuyie nsa wɔ mo do.
9. Nna mudur esuegya noho ambradofo no nkyɛn, na medze ɔhen no nwoma no maa hɔn. Afei nna ɔhen asoma dɔm do asafohemfo na mpɔnkɔdofo so aka mo ho.
10. Na aber a Horonnyi Sanballat, na akowaa Tobia, Ammonnyi no, tsee no, ɔyɛɛ hɔn yaw mbordo, dɛ nyimpa bi aba dɛ ɔrobɔhwehwɛ Israelmba hɔn yieyɛ.
11. Nna mebaa Jerusalɛm, na midzii hɔ ndaansa.
12. Na mosoɛɛr hɔ anadwe, emi na mbarimba kakra bi ka mo ho; nkyii so mannka dza me Nyankopɔn dze hyɛɛ m'akoma mu dɛ menyɛ mma Jerusalɛm no annkyerɛ nyimpa biara: nkyii so nna abowa biara nnyi me nkyɛn, gyedɛ dza metsenaa no do no.
13. Na menam Bɔnsa Kuropon no mu fiir edzi anadwe, mekyerɛ ɔdze kɔ Mpataku Nsubura ho, na mokɔr Sumina Kuropon no ano, na mokɔhwɛɛ Jerusalɛm afasu a ebubu, na no kuropon a wɔdze gya ahyew no.
14. Nna misii mu kɔr Nsunyiwa Kuropon no ano na ɔhen nsutaae ho: nna ɔkwan nnyi hɔ mma m'abowa a ɔwɔ m'ase no dɛ obotwa mu.
15. Na menam ɔwora no ho foow anadwe no, na mokɔhwɛɛ fasu no; na mesaan m'ekyir, na mekɛfaa Bɔnsa Kuropon no mu, na mesanee bae.
16. Nna mpanyimfo no nnyim mbrɛ mokɔree, anaa dza meyɛe; nkyii so nna minnyae nnkaa nnkyerɛɛ Judafo, na asɔfo no, na ekunyin no, na mpanyimfo no, na nkaa a wɔyɛɛ edwuma no so.
17. Nna mesee hɔn dɛ, Homara hom hu ahokyer a yɛwɔ mu, mbrɛ Jerusalɛm edua da hɔ pan, na no ho nkuropon so wɔdze gya ahyew no: hom mbra ma yɛntow Jerusalɛm afasu no, ma yaannda ho annyɛ enyimguasefo.
18. Na mekaa hɔn me Nyankopɔn ne nsa a oye wɔ mo do no ho nsɛm; na ɔhen ne nsɛm a ɔkaa kyerɛɛ me no so. Na wɔsee dɛ, Wɔmma yɛnsoɛr na yensi. Na wɔhyehyɛɛ hɔn nsa dzen maa edwuma pa no.
19. Na aber a Horonnyi Sanballat, na akowaa Tobia, Ammonnyi no, na Arabianyi Gesem, tsee no, wosii hɛn atwetwe, na wobuu hɛn enyimtsia, na wɔsee dɛ, Ebɛnadze na hom reyɛ yi? Ana hom retsew etua wɔ ɔhen do a?
20. Na mubuaa hɔn, na mesee hɔn dɛ, Sor Nyankopɔn no, ɔno na ɔbɛma esi hɛn yie; dɛm ntsi hɛn no nkowaa dze, yɛbɔsoɛr na yeesi: na hom dze, hom nnyi kyɛfa, na ndzinoa, na nkaa biara so wɔ Jerusalɛm.

## Tsir 3

1. Na sɔfopanyin Eliasib nye no nuanom asɔfo no soɛree, na wosii abobow a wɔfrɛ no Nguantsen Kuropon no; hɔn na wɔyɛɛ no krɔnkrɔn, na wosisii no mbobow no; mekyerɛ wɔyɛɛ no krɔnkrɔn dze kodur Hamea abantsentsen no ho, dze kodur Hananel abantsentsen no ho.
2. Na ne nkyɛnmu na Jeriko mbarimba sii. Na hɔn nkyɛnmu na Imri ba Zakur sii.
3. Na Enam Abotsen no, Hasenaa mba na wosii; hɔn na wɔdze no mpuna gui, na wosisii no mbobow, na nkrɔkrɔw, na n'adaban.
4. Na hɔn nkyɛnmu na Meremot, Uria ba no, Hakoz ba no, miamiaa mu. Na hɔn nkyɛnmu na Mesullam, Berekia ba no, Mesezabel ba no, miamiaa mu. Na hɔn nkyɛnmu na Zadok, Baana ba no, miamiaa mu.
5. Na hɔn nkyɛnmu na Tekoafo miamiaa mu; naaso hɔn ekunyin no ammfa hɔn ho ammbɛhyɛ hɔn wura n'edwuma no mu bi.
6. Na abotsen dadaw no, Pasea ba Joiada na Besodeia ba Mesullam na womiamiaa mu, hɔn na wɔdze no mpuna gui, na wosisii no mbobow, na no nkrɔkrɔw, na n'adaban.
7. Na hɔn nkyɛnmu Gibeonnyi Melatia, na Meronotnyi Jadon, Gibeon na Mizpa mbarimba a wodzi wɔ esuegya noho ambrado n'ahengua no.
8. Na ne nkyɛnmu na Harhaia sikadwimfo no mu bi no ba Uziel miamiaa mu. Na ne nkyɛnmu, na Hanania, nduforaforafo no mu bi no miamiaa mu, na wɔyɛɛ Jerusalɛm dzendzen araa dze kodur fasu tɛtɛɛtɛr no do.
9. Na hɔn nkyɛnmu na Refaia, Hur ba no, Jerusalɛm amantɔw fa do hwɛfo no, miamiaa mu.
10. Na hɔn nkyɛnmu na Harumaf ne ba Jedaia, miamiaa mu, mekyerɛ noara ne fie tsentsendo no a. Na ne nkyɛnmu na Hasabineia ba Hatus miamiaa mu.
11. Harim ba Malkija, na Pahat-moab ba Hasub, miamiaa sin bi so, na mfononoo abantsentsen no mu.
12. Na ne nkyɛnmu na Halohesh ba Sallum, Jerusalɛm amantɔw fa do hwɛfo no, miamiaa mu, ɔno na ne mbabaa.
13. Bɔnsa Kuropon no, hɔn a wɔtse Hanun, na Zanoa na womiamiaa mu; hɔn na wɔtowee, na wosisii no mbobow, no nkrɔkrɔw, na n'adaban, na wɔtoow fasu no mu basafa ahaenum dze kodur Sumina Kuropon no ho.
14. Na sumina kuropon no, Rekab ba Malkija, Bɛt-hakerem amantɔw do hwɛfo no, na omiamiaa mu; ɔno na ɔtowee, na osisii no mbobow, no nkrɔkrɔw, na n'adaban.
15. Na Nsunyiwa Kuropon no, Kol-hoze ba Sallum, Mizpa amantɔw do hwɛfo no, na omiamiaa mu; ɔno na ɔtowee, na ɔkataa do, na osisii no mbobow, no nkrɔkrɔw na n'adaban, na ɔtoow Sela Nsutaae ho fasu so wɔ ɔhen no ture no ho araa dze kodur ntwer a osian fi David kurow mu no ho.
16. Ɔno n'ekyir na Azbuk ba Nehemia, Bɛt-zur ɔmantɔw fa do hwɛfo no, miamiaa mu, dze kodur David asamandan no ne tsentsendo bea no do, na nsutaae a wɔyɛe no ho, na mbarimba akatakyi no hɔn fi no ho.
17. Ɔno n'ekyir na Levifo no, Bani ba Rehum miamiaa mu. Ne nkyɛnmu na Hasabia, Keila ɔmantɔw fa do hwɛfo no miamiaa mu dze maa ne mantɔw.
18. Ɔno n'ekyir na hɔn nuanom, Henadad ba Bavai, Keila ɔmantɔw fa do hwɛfo no, miamiaa mu.
19. Na ne nkyɛnmu na Jesua ba Ezer, Mizpa hwɛfo no, miamiaa sin bi so mu, wɔ fasu no ne mbekyewee no mu akodzedan no mfowee no ne tsentsendo.
20. Ɔno n'ekyir na Zabai ba Baruk miamiaa sin bi so mu enyiberdo, fi fasu no ne mbekyewee no mu, dze kodu sɔfopanyin Eliasib ne fi abow ho.
21. Ɔno n'ekyir na Meremot, Uria ba no, Hakoz ba no, miamiaa sin bi so mu, fi Eliasib ne fi abow ho araa dze kodu Eliasib ne fi tsir.
22. Na ɔno n'ekyir na asɔfo no, Ɔbɔn no mu mbarimba no bɔtoaa do miamiaa mu.
23. Hɔn ekyir na Benjamin na Hasub miamiaa mu wɔ hɔn fi ne tsentsendo. Hɔn ekyir na Azaria, Maaseia ba no, Anania ba no, miamiaa mu wɔ nankasa ne fi nkyɛn.
24. Ɔno n'ekyir na Henadad ba Binnui miamiaa sin bi so mu, fi Azaria fi ho dze kodu fasu no ne mbekyewee no mu, na kutuw no ho.
25. Uzai ba Palal na omiamiaa fasu no ne mbekyewee no, na abantsentsen a ɔworɔw fi n'etsifi fi no a ɔwɔ aweɔmfo abangua ho no ne tsentsendo. Ɔno n'ekyir na Paros ba Pedaia miamiaa mu.
26. (Afei Asɔrfi mu asomfo no tsenaa Ofel do, mbrɛ ɔdze kɔ Nsu Kuropon ne tsentsendo wɔ boka, na abantsentsen a ɔworɔw no n'afamu.)
27. Ɔno n'ekyir na Tekoafo no miamiaa sin bi so mu, wɔ abantsentsen kɛse a ɔworɔw no ne tsentsendo, na ɔdze kodu Ofel ho fasu no ho.
28. Ofi Mpɔnkɔ Kuropon ano na asɔfo no miamiaa mu, obiara wɔ nankasa ne fi no ne tsentsendo.
29. Hɔn ekyir na Immer ba Zadok miamiaa mu wɔ nankasa ne fi no ne tsentsendo. Na ɔno n'ekyir na Sekania ba Semaia, Boka Kuropon anohwɛfo no, miamiaa mu.
30. Ɔno n'ekyir na Selemia ba Hanania, na Hanun, Zalaf ba no a otsia esia no, miamiaa sin bi so mu. Ɔno n'ekyir na Berekia ba Mesullam, miamiaa mu wɔ ne pia ne tsentsendo.
31. Ɔno n'ekyir na Malkija, sikadwimfo no mu baako no miamiaa mu kodur Netinfo na eguadzifo no fi wɔ Hamifikad kuropon ne tsentsendo, na ɔdze kodu kutuw do afowee no.
32. Na kutuw do afowee no na abobow a wɔfrɛ no Nguantsen Kuropon no ntamu na sikadwimfo na eguadzifo no miamiaa mu.

## Tsir 4

1. Na ɔbaa dɛ, aber a Sanballat tsee dɛ yɛrotow fasu no, no bo fuwii, na ɔyɛɛ no ehi kɛse, na osii Judafo no atwetwe.
2. Na ɔkasae wɔ no nuanom na Samaria dɔm no enyim, see dɛ, Ebɛnadze na Judafo mberɛmberɛwfo reyɛ yi? Ana wɔbɛyɛ hɔnho dzendzen a? Ana wɔbɔbɔ afɔr a? Ana wobowie no dakor a? Ana wobenyanyan abo no efi wura ekuwekuw a wɔahyehyew yi mu?
3. Afei nna Ammonnyi Tobia wɔ ne nkyɛn, na ɔno so see dɛ, Dza wɔrotow yi, sɛ odompo mpo fow a, obobubu hɔn abo fasu no.
4. Na mobɔɔ mpaa dɛ, Hɛn Nyankopɔn e, tsie, na woebu hɛn enyimtsia; na dan hɔn adapaabɔ bua hɔnankasa hɔn etsifi, na gyaa hɔn ma ɔfom wɔ ndɔmmumkɔ asaase do:
5. na mma nnkata hɔn emumuyɛ do, na mma wɔmmpepa hɔn bɔn so mmfi w'enyim: osiandɛ woeyi wo ebufuw wɔ adantofo no enyim.
6. Nna yɛtoow fasu no; na fasu no nyinara wɔtoatoae kodur no krɔn ne fa do: osiandɛ ɔman no nyaa pɛ dɛ wɔbɛyɛ edwuma.
7. Na ɔbaa dɛ, aber a Sanballat, na Tobia, na Arabiafo, na Ammonfo, na Ashdodfo no tsee dɛ Jerusalɛm afasu no ne mmiamiamu no akɔ kan, na etokur no ahyɛ ase risisiw no, hɔn ebufuw no yɛɛ dodoodow;
8. na hɔn nyinara kɔr apam yɛɛ kor dɛ wɔreba na wɔnye Jerusalɛm abɔko, na wɔayɛ ma no mu ayɛ sakasaka.
9. Na hɛn dze, yɛbɔɔ hɛn mpaa kyerɛɛ hɛn Nyankopɔn, na osian hɔn ntsi, yesisii do aweɔmfo adzekyee na adzesaa.
10. Na Juda see dɛ, Ndzesoadzefo no hɔn ahoɔdzen asa, na wura no so dɔɔ so; ma dɛm ntsi yenntum nntow fasu no.
11. Na hɛn atamfo no see dɛ, Mma wɔnntse, nkyii so mma wonnhu, nkodu dɛ yebodu hɔn mu, na yeekuku hɔn, na yɛama edwuma no etwa sin.
12. Na ɔbaa dɛ, aber a Judafo a wɔtsetse hɔn nkyɛn no bae no, wɔbɛsee hɛn mpɛn du dɛ, Wofi mbeambea nyinara bɛba hom do.
13. Dɛm ntsi medze nyimpa sisii ɔkwan a ɔwɔ fasu no n'ekyir asease no do hɔ, wɔ guadoguado, na medze ɔman no sisii hɔ dɛ mbrɛ hɔn ebusua ebusua tsetsee, wɔdzedze hɔn mfona, hɔn mpeaa, na hɔn ngyen.
14. Na mohwɛe, na mosoɛree, na mesee ekunyin, na mpanyimfo, na ɔman no nkaa no dɛ, Mma hom nnsuro hɔn: hom nkaa EWURADZE a no ho yɛ hu no, na hom nko mma hom nuanom, hom mba na hom mbabaa, hom yernom na hom efiefi.
15. Na ɔbaa dɛ, aber a hɛn atamfo no tsee dɛ yɛatse, na Nyankopɔn ama hɔn egyinatu ayɛ gyan no, nna hɛn nyinara sanee kɔr fasu no ho, ma obiara kosuoo n'edwuma mu.
16. Na ɔbaa dɛ ofi ber no do dze kɔ no, mo nkowaa mu fa foraa mu yɛɛ edwuma, na hɔn mu fa so dzedze mpeaa, akyɛm, na ngyen, na dadzentar; na mpanyimfo no so gyinaa Juda fi nyinara ekyir.
17. Hɔn a wɔtoow fasu no na hɔn a wɔsoasoaa ndzesoadze no miaa hɔnho, obiara dze ne nsa kor yɛɛ edwuma, na ɔdze kor no so suoo n'akodze mu;
18. na adantofo no mu obiara bɔɔ n'afona wɔ ne nkyɛnmu, na wɔdze no dɛm dze towee. Nna nyia ɔhɛn abɛn no wɔ me nkyɛn.
19. Na mesee ekunyin no, na mpanyimfo no, na ɔman no nkaa no dɛ, Edwuma no so na no mu trɛ, na hɛn so hɛn mu ebuebue wɔ fasu no do ɔbaako na ɔbaako so ntamu twe:
20. dɛm ntsi beebiara a hom bɛtse abɛn ndze no, hom ntsia homho ndan mbra hɛn nkyɛn wɔ hɔ; hɛn Nyankopɔn bɔko ama hɛn.
21. Dɛm na yɛyɛɛ edwuma no: na hɔn mu fa dzedze mpeaa fi adzekyee araa kodur dɛ nworaba puepuei.
22. Dɛmara so na ber no ara mu no mesee ɔman no dɛ, Wɔmma obiara nye n'akowaa nda wɔ Jerusalɛm, ma wɔnyɛ aweɔmfo mma hɛn anadwe, na wɔnyɛ edwuma ewiaber.
23. Dɛm ntsi emi, na mo nuanom, na mo nkowaa, na mbarimba aweɔmfo so a wodzi m'ekyir no, hɛn mu biara yerinnyiyi hɛn ntar, obiara dze n'akodze wɔ ne nsamu.

## Tsir 5

1. Nna ɔman no na hɔn yernom mu nkekamu kɛse soɛree tsiaa hɔn nuanom Judafo no.
2. Na binom wɔ hɔ a wɔsee dɛ, Hɛn, hɛn mbabanyin na hɛn mbabaa, yɛdɔɔ so: wɔmma yɛnhwehwɛ eburow, na yendzi na yeenya nkwa.
3. Binom so wɔ hɔ a wɔsee dɛ, Yɛdze hɛn haban, na wenyin nture, na hɛn adan risisi nhoba: wɔmma yɛnhwehwɛ eburow osian ɔkɔm no ntsi.
4. Binom so wɔ hɔ a wɔsee dɛ, Yɛafemfɛm sika dze eyi ɔhen no tow, wɔ hɛn nhaban na hɛn wenyin nture no do.
5. Naaso afei hɛn honam tse dɛ hɛn nuanom honam, hɛn mba tse dɛ hɔn mba: na, hwɛ, yɛdze hɛn mbabanyin na hɛn mbabaa reba ɔsom mu dɛ wɔnyɛ asomfo, na hɛn mbabaa mu binom wɔ hɔ a wɔahɛn nkowaasom mu dada: nkyii so ahoɔdzen bi nnyi hɛn afamu a yɛdze bɛyɛ hwee: osiandɛ hɛn nhaban na hɛn wenyin nture wowɔ binom nsamu.
6. Na aber a metsee hɔn nkekamu na nsɛm yi no, mo bo fuuw dodow.
7. Nna mara mutuu me tsir mu egyina, na menye ekunyin na mpanyimfo no hamee, na mesee hɔn dɛ, Hom sii akaperɛ gyegyee nsiho, obiara wɔ no nua hɔ. Na mobɔɔ hɔn do ngua kɛse.
8. Na mesee hɔn dɛ, Hɛn dze, dɛ mbrɛ hɛn tum tse no na yɛdze apon hɛn nuanom Judafo a wɔtɔɔn hɔn maa amanamamfo no; na hom so hom pɛ dɛ wɔtontɔn hom nuanom, na wɔntontɔn hɔn ma hɛn anaa? Nna wɔyɛɛ komm, na woennya asɛm biara ammfa emmbua.
9. Eso mesee dɛ, Adze a hom reyɛ yi onnye: ana ɔnnsɛ dɛ hom nantsew hom Nyankopɔn no suro mu, osian hɛn atamfo amanamamfo enyimtsiabu no ntsi bi a?
10. Na emi so dɛmara, mo nuanom na mo nkowaa, yɛfemfɛm hɔn sika na eburow gye nsiho, meserɛ hom, wɔmma yengyaa nsiho yi ekyir dzi.
11. Meserɛ hom, ndɛ da yi ara, hom ndan hɔn nhaban, hɔn wenyin nture, hɔn  olive   ndua, na hɔn efi mma hɔn, na sika, na eburow, nsa, na ngo mu ɔha mu ebupɛn no a hom si akaperɛ gyegye no wɔ hɔn hɔ no.
12. Nna wɔsee dɛ, Yɛbɛdan ama, na yɛnnkɔhwehwɛ hɔn hɔ hwee; dɛmara na yɛbɛyɛ, dɛ mbrɛ ereka no ara. Nna mefrɛɛ asɔfo no, na memaa wɔkekaa ntam, dɛ wɔbɛyɛ dɛ mbrɛ anohoba yi tse.
13. Eso mopopoo m'akoko mu, na mesee dɛ, Dɛmara na Nyankopɔn mpopo nyimpa biara a ɔmma anohoba yi nntsim no mfi ne fi, na n'edwuma mu; mekyerɛ mbrɛ wobesi apopo no, na wɔato no pan nye yi. Na mboanofo no nyinara see dɛ, Amen, na woyii EWURADZE ayɛw. Na ɔman no yɛɛ dɛ mbrɛ anohoba yi tse.
14. Nkyii so ofi ber a wɔdze me sii hɔn ambrado wɔ Juda asaase do no, ofi ɔhen Artasɛkeses n'afe a otsia eduonu do araa dze kodu afe a otsia eduasa ebien do no, ɔnye dɛ, mfe duebien, emi na mo nuanom yenndzii ambrado edziban.
15. Na kan no ambradofo a wodzii m'enyim no wɔyɛɛ adzesoa dze maa ɔman no, na wɔgyee hɔn hɔ edziban na nsa, ɔsor dwetɛ dwetɛbona eduanan so; nyew, hɔn nkowaa mpo so hoom ɔman no do: naaso emi dze, osian Nyankopɔn no suro ntsi, mannyɛ dɛm.
16. Nyew, fasu yi ho edwuma no so mowɔɔw do ara suoo mu, nkyii so yɛanntɔ asaase biara: na mo nkowaa nyinara ano boae wɔ edwuma no ho hɔ.
17. Nkyii so Judafo na mpanyimfo no mu nyimpa ɔha eduonum ka hɔn a wofifi amanamamfo a wɔabɔ hɛn ho aprɔw no mu ba hɛn nkyɛn no ho, nna wodzidzi mo pon do.
18. Afei dza wosiesiei dze maa da kor nye ɔnantwi kor na nguan a wɔasan mu eyiyi esia; eso ntumbowa na wosiesiei maa me, na dadu biara mu nsa ahorow nyinara pii: naaso iyi nyinara mu memmbisa ambrado edziban, osiandɛ nkowaasom no yɛɛ durdur wɔ ɔman yi do.
19. Ao, me Nyankopɔn, mesrɛ wo, kaa dza osian ɔman yi ntsi mayɛ no nyinara fa ma me wɔ me yieyɛ ntsi.

## Tsir 6

1. Afei ɔbaa dɛ, aber a wɔkaa kyerɛɛ Sanballat na Tobia, na Arabianyi Gesem, na hɛn atamfo nkaa no dɛ matow fasu no, na otokur bi nnkae wɔ mu bio no; (naaso aber no mu na minnsisii mbobow no wɔ nkuropon no ano:)
2. nna Sanballat na Gesem somae ma wɔbaa me nkyɛn, dɛ, Bra, ma yenhyia mu wɔ nkuroba no mu kor mu wɔ Ono tɛtɛr no mu. Na hɔn dze, wɔdween dɛ wɔbɛyɛ me bɔn.
3. Na mosomaa abɔfo ma wɔkɔr hɔn nkyɛn, dɛ, Mereyɛ edwuma kɛse, dɛm ntsi murunntum minnsian mmba: ɔyɛ dɛn ntsi na edwuma no ntwa sin mber a mirigya no hɔ, na mesian aba hom nkyɛn no?
4. Na wɔsomae ma wɔbaa me nkyɛn dɛmara mpɛn anan; na mubuaa hɔn dɛmara.
5. Nna Sanballat somaa n'akowaa ma ɔbaa me nkyɛn dɛmara otsia enum, ɔdze nwoma a n'ano da hɔ kitsa ne nsamu;
6. wɔakyerɛw wɔ mu dɛ, Wɔkeka no wɔ amanaman mu, na Gashmu se dɛ, ɔwo na Judafo no wɔrodwen dɛ wɔbɛtsew etua; ɔno ntsi na erotow fasu no yi: na ɔwoara so epɛ dɛ ibedzi hɔn do hen, dɛ mbrɛ nsɛm yi tse.
7. Na ɔwoara so ahyehyɛ nkɔnhyɛfo so dɛ wɔnka wo ho asɛm wɔ Jerusalɛm, dɛ, Ɔhen bi wɔ Juda: na afei wɔbɛka akyerɛ ɔhen dɛ mbrɛ nsɛm yi tse. Dɛm ntsi afei bra, na ma yɛmbɔ mu ntu egyina.
8. Nna mosomae ma wɔkɔr ne nkyɛn, dɛ, Wɔnnyɛɛ ndzɛmba biara dɛ mbrɛ ɔwo ereka yi, mbom wankasa na abɔ wo tsirmu irususu iyi.
9. Na hɔn nyinara pɛɛ dɛ wɔyɛ ma hɛn akoma tu, dɛ, Hɛn nsamu bɔgow efi edwuma no ho, ama yeegyaa mu. Na afei, Ao Nyankopɔn, hyɛ me nsa dzen.
10. Na misii mu kɔr Semaia, Delaia ba no, Mehetabel ba no a wɔdze no ato dan mu no ne fie; na ɔsee me dɛ, Ma yenhyia mu wɔ Nyankopɔn fie, wɔ asɔrdan no mu na ma yɛntotow asɔrdan no no mbobow mu: osiandɛ wɔbɛba dɛ woruboku wo: nyew, anadwe na wɔbɛba eboku wo.
11. Nna mesee dɛ, Aso ɔbarimba a ɔtse dɛ emi boguan? Na woana na ɔwɔ hɔ a ɔtse dɛ emi a ɔbɛkɛhɛn asɔrdan mu dze agye noho nkwa? Moronnkɔ mu.
12. Na modween ho yie, na hwɛ, minyaa nhumu dɛ nnyɛ Nyankopɔn bi na ɔsomaa no: na ɔhyɛɛ nkɔm yi dze tsiaa me, na Tobia na Sanballat na wɔabɔ no paa.
13. Na siantsir a wɔbɔɔ no paa nye dɛ, ama meesuro, na maayɛ dɛm, na maayɛ bɔn, ama woeenya kwan abɔ me dzin bɔn na wɔdze aasopa me.
14. Ao me Nyankopɔn, kaa Tobia na Sanballat dɛ mbrɛ hɔn ndwuma yi tse, na eso nkɔnhyɛnyibaa Noadia, na nkɔnhyɛfo nkaa no a nkyɛ wɔrepɛ eyi me hu no.
15. Nna wowiee fasu no wɔ bosoom Elul  mu da a otsia eduonu enum no. Adaduonum ebien na wɔdze yɛe.
16. Na ɔbaa dɛ, aber a hɛn atamfo nyinara tsee no, nna amanamamfo a wɔwowɔ hɛn ho no surosuroi, na wɔbombɔmee wɔ hɔnankasa hɔn enyiwa do dodoodow: na wohun dɛ edwuma yi hɛn Nyankopɔn na ɔyɛe.
17. Nkyii so nda no mu no Juda ekunyin no somae ma wɔdze nwoma pii kɛmaa Tobia, na Tobia so no nwoma baa hɔn nkyɛn.
18. Na dodowara wɔ Juda a woesua akyerɛ no, osiandɛ ɔyɛ Ara ba Sekania n'asew; na ne ba Jehohanan afa Berekia ba Mesullam ne babaa awar no.
19. Eso wɔbɛkaa ne ndzeyɛɛ pa ho asɛm wɔ m'enyim, na wɔkɛkaa me nsɛm so kyerɛɛ no. Na Tobia kɔr do dze nwoma somae dɛ ɔdze ribeyi me hu.

## Tsir 7

1. Afei ɔbaa dɛ, aber a wɔtoow fasu no, na misisii mbobow no, na wɔhyehyɛɛ mbobowano ahwɛfo na adwontofo na Levifo no,
NEH.7.2, nna mehyɛɛ mo nua Hanani, na Hanania aban no mu ambrado wɔ Jerusalɛm do: na ɔyɛ ɔbarimba nokwafo, na osuro Nyankopɔn sen dodowara.
3. Na mesee hɔn dɛ, Mma hom mma wommbuebue Jerusalɛm nkuropon kɛpem dɛ ewia ano bɛyɛ hyew ana; na mber a wogyina apata mu no, wɔmma wɔntotow mbobow no mu, na hom ntotow ekyir: na wonyi Jerusalɛm mba no bi aweɔmfo nsisi hɔ, obiara ngyina n'aweɔmber do, na obiara ngyina ne fi tsentsendo.
4. Afei kurow no mu tserɛw na ɔso: na ɔman no suar wɔ mu, na adan no so wonnsisii.
5. Na me Nyankopɔn dze hyɛɛ m'akoma mu dɛ mompon ekunyin, na mpanyimfo, na ɔman no nhyia, ma wɔnkan hɔn ebusuasantsen. Na muhun hɔn a wodzii kan bae no hɔn ebusuasantsen nwoma, na muhun dɛ wɔakyerɛw wɔ mu dɛ:
6. Woyinom nye ɔmansin no mu mba a wofi ndɔmmumkɔfo no a Babilɔnhen Nebukadenezar faa hɔn kɔree no mu fowee bae, na wɔsanee baa Jerusalɛm na Juda, obiara kɔr no kurow mu no a
7. wɔnye Zerubabel, Jesua, Nehemia, Azaria, Raamia, Nahamani, Modekai, Bilshan, Misperet, Bigivai, Nehum, Baana bae no. Israel ɔman mu mbarimba dodow nye yi:
8. Paros mba, mpemebien ɔha eduosuon ebien.
9. Seohaia mba, ahaasa eduosuon ebien.
10. Ara mba, ahaesia eduonum ebien.
11. Pahat-moab mba, Jesua na Joab mba dze, mpem ebien, ahaawɔtwe duawɔtwe.
12. Elam mba, apem ahaenu eduonum anan.
13. Latu mba, ahaawɔtwe eduanan enum.
14. Lakai mba, ahaesuon eduosia.
15. Binnui mba, ahaesia eduanan awɔtwe.
16. Bebai mba, ahaesia eduonu awɔtwe.
17. Azgad mba, mpemebien ahaasa eduonu ebien.
18. Adonikam mba, ahaesia eduosia esuon.
19. Bigivai mba, mpemebien eduosia esuon.
20. Adin mba, ahaesia eduonum enum.
21. Ater mba, Hezekia dze, eduokron awɔtwe.
22. Hasum mba, ahaasa eduonu awɔtwe.
23. Bezai mba, ahaasa eduonu anan.
24. Harif mba, ɔha duebien.
25. Gibeon mba, eduokron enum.
26. Bɛtlɛhɛm na Netofa mba, ɔha eduowɔtwe awɔtwe.
27. Anathot mbarimba, ɔha eduonu awɔtwe.
28. Bɛt-azmavet mbarimba, eduanan ebien.
29. Kiriat-jearim, Kerifira, na Beerot mbarimba, ahaesuon eduanan ebiasa.
30. Rama na Geba mbarimba, ahaesia eduonu biako.
31. Mikmas mbarimba, ɔha eduonu ebien.
32. Bɛtɛl na Ai mbarimba, ɔha eduonu ebiasa.
33. Nebo kor no mu mbarimba, eduonum ebien.
34. Elam baako no mba, apem ahaenu eduonum anan.
35. Harim mba, ahaasa eduonu.
36. Jeriko mba, ahaasa eduanan enum.
37. Lod, Hadid, na Ono mba, ahaesuon eduonu biako.
38. Senaa mba, mpemebiasa ahaakron eduasa.
39. Asɔfo no: Jedaia mba, Jesua fie dze, ahaakron eduosuon ebiasa.
40. Immer mba, apem eduonum ebien.
41. Pasur mba, apem ahaenu eduanan esuon.
42. Harim mba, apem eduosuon.
43. Levifo no: Jesua mba, Kadmiel dze, Hodeva mba dze, eduosuon anan.
44. Adwontofo no: Asaf mba, ɔha eduanan awɔtwe.
45. Mbobowano ahwɛfo no: Sallum mba, Ater mba, Talmon mba, Akkub mba, Hatita mba, Sobai mba, ɔha eduasa awɔtwe.
46. Netinfo no: Ziha mba, Hasufa mba, Tabaot mba;
47. Keros mba, Sia mba, Padon mba;
48. Lebana mba, Hagaba mba, Salmai mba;
49. Hanan mba, Gidel mba, Gahar mba;
50. Reaia mba, Rezin mba, Nekoda mba,
NEH.7.51, Gazam mba, Uza mba, Pasea mba;
52. Besai mba, Meunim mba, Nefu-sesim mba;
53. Bakbuk mba, Hakufa mba, Harhur mba;
54. Bazlit mba, Mehida mba, Harsa mba;
55. Barkos mba, Sisera mba, Tema mba;
56. Nezia mba, Hatifa mba.
57. Solomon no nkowaa mba: Sotai mba, Soferet mba, Perida mba;
58. Jaala mba, Darkon mba, Gidelmba;
59. Sefatia mba, Hatil mba, Pokeret-hazebaim mba, Amon mba.
60. Netinfo nyinara, na Solomon no nkowaa mba no, wɔyɛ ahaasa eduokron ebien.
61. Na woyinom nye hɔn a wofi Tel-mela, Tel-Harsa, Kerub, Addon, na Immer bae no: na woenntum annkyerɛ hɔn egyanom efiefi; na hɔn asɔfo so, dɛ wofi Israel mu:
62. Delaia mba, Tobia mba, Nekoda mba, ahaesia eduanan ebien.
63. Na asɔfo no: Hobaia mba, Hakoz mba, Barzillai (a ɔwaar Gileadnyi Barzillai ne mbabaa mu bi, na wɔdze hɔn dzin too no no ne mba.)
64. Woyinom hwehwɛɛ hɔn ebusua nwoma wɔ hɔn a wɔnam ananakan do buu hɔn ano no mu, naaso woennhu: dɛm ntsi wobuu hɔn ahoɔfifo na wotuu hɔn fii asɔfodze no mu.
65. Na ambrado no see hɔn dɛ mma wonndzi krɔnkrɔndze mu adzekrɔnkrɔn no bi, ma onkodu dɛ ɔsɔfo bi dze Urim na Tummim begyina hɔ.
66. Mboanofo kuw no nyina yɛ mpemeduanan ebien ahaasa eduosia,
NEH.7.67, ɔsor hɔn nkowaa na hɔn mfonabaa a hɔn so wɔyɛ mpemesuon ahaasa eduasa esuon: na wɔwɔ mbanyin na mbasiafo adwontofo ahaenu eduanan enum.
68. Hɔn mpɔnkɔ yɛ ahaesuon eduasa esia; hɔn asoasompɔnkɔ, ahaenu eduanan enum;
69. hɔn efumpɔnkɔ, ahaanan eduasa enum; hɔn nsoasopɔnkɔ, mpemesia ahaesuon eduonu.
70. Na egyanom efiefi etsitsir no mu binom bɛkyekyɛɛ edwuma no ho adze. Ambrado no maa sika  darik   apem, mbeesin eduonum, asɔfo ntar ahaenum eduasa dɛ wɔmfa ngu adzekoradze no mu.
71. Na egyanom etsitsir no mu binom guguu edwuma no ho adzekoradze no mu sika  darik   mpemeduonu, na dwetɛ abɛndaa mpemebien ahaenu.
72. Na dza ɔman no nkaa no wɔdze mae no nye sika  darik   mpemeduonu, na dwetɛ abɛndaa mpemebien, na asɔfo ntar eduosia esuon.
73. Nna asɔfo no na Levifo no, na mbobowano ahwɛfo no, na adwontofo no, na ɔman no mu binom, na Netinfo no, na Israel nyinara, tsenatsenaa hɔn nkurow mu. Na aber a bosoom a otsia esuon no durii no, nna Israelmba no wowɔ hɔn nkurow mu.

## Tsir 8

1. Na ɔman no nyinara poon hɔnho hyiae dɛ nyimpa kor kɔr bea tɛtɛr no a ɔwɔ nsu kuropon no enyim no do; na wɔkaa kyerɛɛ kyerɛwfo Ezra dɛ ɔmfa Moses mbra a EWURADZE dze hyɛɛ Israel no mbra.
2. Na ɔsɔfo Ezra dze mbra no baa mboanofo no enyim, mbarimba na mbaa nyina, na hɔn a wobotum dze ntseasee etsie no nyinara, wɔ bosoom a otsia esuon no ne da a odzi kan no mu.
3. Na ɔkenkaan mu wɔ bea tɛtɛr no a ɔwɔ Nsu Kuropon no enyim no do fi ahanamakye kodur wigyinae, wɔ mbarimba na mbaa, na hɔn a wobotum atse ase no enyim; na ɔman no nyinara kyɛɛn hɔn aso wɔ mbra nwoma no do.
4. Na ɔkyerɛwfo Ezra gyinaa dua asɛnkadaka bi a asɛm no ntsi wɔyɛe no do; na Mattitia, na Sema, na Anaia, na Uria, na Hilkia, na Maaseia, gyinagyina ne nkyɛn, wɔ n'enyimfa; na n'abankum so, Pedaia, na Misael, na Malkija, Hasum, Hasbad-dana, Zekaria, na Mesullam.
5. Na Ezra buee nwoma no mu wɔ ɔman no nyinara enyim; osiandɛ ɔbor ɔman no nyinara do; na obuee mu no, ɔman no nyinara soɛree gyinagyinae:
6. na Ezra hyiraa EWURADZE, Nyankopɔn kɛse no. Na ɔman no nyinara dze hɔn nsa ne memado gyee do dɛ, Amen, Amen: na wɔbobɔɔ hɔn tsir adze, na wɔdze hɔn enyim butubutuuw famu sɔɔr EWURADZE.
7. Eso Jesua, na Bani, na Serebia, Jamin, Akkub, Sabetai, Hodia, Maaseia, Kelita, Azaria, Jozabad, Hanan, Pelaia, na Levifo no, maa ɔman no tsee mbra no ase: na ɔman no gyinaa hɔn ananmu.
8. Na wɔkenkaan buukuu no mu, wɔ Nyankopɔn ne mbra no mu, kofee; na wɔkyerɛɛ ase, ma wɔtsee akenkan no ase.
9. Na Nehemia a ɔyɛ Ambrado no, na ɔsɔfo Ezra, ɔkyerɛwfo no, na Levifo a wɔkyerɛkyerɛɛ ɔman no, see ɔman no nyinara dɛ, Ndɛ da yi ɔyɛ krɔnkrɔn ma EWURADZE hom Nyankopɔn; mma hom nndzi nkɔmbɔ, na wonnsusu so. Osiandɛ ɔman no nyinara sui wɔ aber a wɔtsee mbra no mu nsɛm no.
10. Nna ɔsee hɔn dɛ, Hom nkɔ hom kwan, nkedzi seradzenam, na wɔnnom adɔkɔdɔkɔdze, na wɔmfa bi nkɛma nyia woennsiesie hwee amma no no: osiandɛ ndɛ da yi yɛ krɔnkrɔn ma hɛn EWURADZE: nkyii so mma hom nnhow hom werɛ; na EWURADZE n'enyigye nye hom ahoɔdzen.
11. Nna Levifo no dwedwee ɔman no nyinara, dɛ, Hom nyɛ dzinn, na da yi yɛ krɔnkrɔn; nkyii so mma hom werɛ nnhow.
12. Na ɔman no nyinara sii mu kɔr hɔn kwan kedzidzii, na wɔnomee, na wɔdze bi kɛkyekyɛe, na wonyaa enyigye kɛse, osiandɛ wɔtsee nsɛm a wɔdaa no edzi kyerɛɛ hɔn no ase.
13. Na da a otsia ebien no, ɔman no nyinara mu egyanom efiefi etsitsir, na Levifo no boaboaa hɔn ano kɔr kyerɛwfo Ezra nkyɛn, dɛ ɔmma wɔntse mbra no ase.
14. Na wohun dɛ wɔakyerɛw no wɔ mbra no mu, mbrɛ EWURADZE sii na ɔnam Moses do hyɛe, dɛ Israelmba no ntsenatsena mpata mu wɔ bosoom a otsia esuon no mu afahyɛ no mu:, #Lev 23.33-36
15. na dɛ wɔmma ɔntahye na wɔmbɔ no dawur wɔ hɔn nkurow nyinara mu, na Jerusalɛm, dɛ, Hom mpue nkɔ bepɔw no do, na wɔnkɛfa ngodua ne mban, na sɛsɛw ne mban, na kranku ne mban, na berɛw, na ndua wusuww ne mban, mbra mbɔbobɔ mpata, dɛ mbrɛ wɔakyerɛw no.
16. Nna ɔman no fiir edzi, na wɔkɛfae bae, na wɔbobɔɔ mpata maa hɔnho, obiara wɔ ne dan etsifi na hɔn abanguado, na Nyankopɔn ne fi abanguado, na nsu kuropon ho bea tɛtɛr no do.
17. Na hɔn a wɔsanee fi ndɔmmumkɔ mu bae no mu mboanofo no nyinara bobɔɔ mpata, na wɔtsenatsenaa mpata no mu: osiandɛ ofitsi Nun ba Jesua ne nda do dze bodu da no Israelmba nnyɛɛ dɛm da. Na enyigye kɛsenara sii hɔ.
18. Eso ɔkenkaan Nyankopɔn mbra nwoma no mu daa daa, ofi da a odzi kan no do dze bodur da a odzi ekyir no do. Na wɔhyɛɛ fa no nda esuon; na da a otsia awɔtwe no yɛ ehyiadzi krɔnkrɔn, dɛ mbrɛ mbra no tse.

## Tsir 9

1. Afei dɛm bosoom yi  ne da a otsia eduonu anan no mu no Israelmba no dze mbuadadzi, na eyitam, na hɔnho dɛtsedɛtse, bɔɔ ngua.
2. Na Israelmba no tseew hɔnho fii ahɔho nyinara ho, na wogyinagyinaa hɔ kekaa hɔn bɔn, na hɔn egyanom emumuyɛ no.
3. Na wɔsoɛree gyinagyinaa hɔn gyinabew, na wɔkenkaan EWURADZE hɔn Nyankopɔn mbra nwoma no mu, wɔ adzekyee mu nkyɛmu anan mu kor mu; na nkyɛmu anan mu kor so mu wɔdze kaa hɔn bɔn, na wɔdze sɔɔr EWURADZE hɔn Nyankopɔn.
4. Nna Jesua, na Bani, Kadmiel, Sebania, Bunni, Serebia, Bani, na Kenani, soɛree gyinagyinaa Levifo sumpii no do, na wɔdze ndze kɛse tseaa mu frɛɛ EWURADZE hɔn Nyankopɔn.
5. Nna Levifo no, Jesua, na Kadmiel, Bani, Hasabineia, Serebia, Hodia, Sebania, na Petahia, see dɛ, Hom nsoɛr nhyira EWURADZE hom Nyankopɔn mfi daapem nkesi daapem: na wonhyira w'enyimnyam dzin a wɔama do atra nhyira na ayɛyi nyinara no.
6. Ɔwo nye EWURADZE, mekyerɛ wo nkotoo korɛ; ɔwo na eyɛɛ sor, ɔsor mu sor, nye hɔn dɔm nyinara, asaase na ndzɛmba a ɔwɔ do nyinara, po na dza ɔwɔ mu nyinara, na ɔwoara na ekora hɔn nyinara do; na sor dɔm no, ɔwo na wɔsɔr wo.
7. Ɔwo nye EWURADZE Nyankopɔn no a esaan mu faa Abram, na edze no fiir edzi fii Kaldeafo Ur bae, na emaa no dzin Abraham;
8. ihun n'akoma mu dɛ odzi nokwar wɔ w'enyim, na enye no dzii ahyɛmu dɛ edze Keenanfo, Hitifo, Amorifo, na Perizfo, na Jebusfo, na Girgasfo asaase bɛma, mekyerɛ dɛ edze bɛma n'asefo, na ama wo nsɛm no etsim; osiandɛ ɔwo yɛ ɔtseneneenyi.
9. Na ɔwo hun hɛn egyanom ahohiahia wɔ Egypt, na etsee hɔn nkekamu wɔ Mbɛw Po no ho;
10. na ekyerɛɛ nsɛnkyerɛdze na anwanwadze wɔ Farao, na no nkowaa nyinara, na n'asaase do ɔman no nyinara do; na ɔwoara hun dɛ woedzi hɔn do nkontompɔsɛm; na edze gyee dzin, dɛ mbrɛ ɔtse ndɛ da yi.
11. Na ɔwo epaa po no mu wɔ hɔn enyim, na wɔfaa po no ne finimfin wɔ asaase kɛsɛɛ do; na hɔn a wotsiiw hɔn no, etoow hɔn guu ebun no mu, dɛ mbrɛ wɔtow ɔbo kyen nsu a ɔyɛ dzen mu., #Eks 14.21-29; 15.4
12. Nkyii so ɔwo igyaa hɔn wɔ mununkum dum mu ewiaber; na gya dum mu anadwe, dɛ ɔmma hɔn kan wɔ kwan a ɔwɔ dɛ wodua do no mu., #Eks 13.21
13. Eso ɔwo isianee baa bepɔw Sinai do, na ifii sor nye hɔn kasae, na emaa hɔn atsɛmbu tsenenee na nokwar mbra, ahyɛdze a oye na mbransɛm:
14. na emaa wohun w'ahomgyeda krɔnkrɔn no, na enam w'akowaa Moses ne nsa do hyɛɛ hɔn mbransɛm, na ahyɛdze, na mbra:
15. na emaa hɔn sor edziban dze kum hɔn kɔm, na edze nsu fi botan mu puei maa hɔn dze kum hɔn nsukɔm, na ehyɛɛ hɔn dɛ wɔnkɔ nkɛfa asaase a emaa wo nsa do dɛ edze bɛma hɔn no.
16. Naaso hɔn na hɛn egyanom dzii nkontompɔsɛm, na wɔseen hɔn kɔn, na woenntsie wo mbransɛm no,
NEH.9.17, na wɔpoow dɛ wobetsie, nkyii so wɔannkaa w'anwanwadze a eyɛɛ no wɔ hɔn mu no; mbom wɔseen hɔn kɔn, na hɔn etuatsew no mu wɔhyɛɛ hɔn do safohen dɛ wɔresan akɔ hɔn nkowaasom no mu: na ɔwo yɛ fakyɛfakyɛ Nyankopɔn, ɔdomfo na mbɔbɔrhufo, a efa ebufuw nyaa, na w'adɔyɛ so ntsi ammpow hɔn.
18. Nyew, aber a wɔyɛɛ nantwiba a woegu maa hɔnho, na wɔsee dɛ, Iyi nye wo Nyankopɔn a ɔdze wo fi Egypt bae, na woyii ehi kɛse mpo;
19. ɔwo wo mbɔbɔrhu pii no ntsi ammpow hɔn wɔ sar no do: mununkum dum no emmfi hɔn do ewiaber, dɛ obegya hɔn wɔ kwan no mu; nkyii so gya dum no anadwe, dɛ ɔbɛma hɔn kan wɔ kwan a ɔwɔ dɛ wɔfa do mu.
20. Ɔwo, edze wo sunsum pa no so maa hɔn dɛ ɔnkyerɛkyerɛ hɔn, na wo  manna   so amma ammpa hɔn ano, na emaa hɔn nsu dze kum hɔn nsukɔm.
21. Nyew, ɔwo ehwɛɛ hɔn mfe eduanan wɔ sar no do, na woennhia hwee; hɔn ntar ennsusuw, na hɔn anan annhohon.
22. Nkyii so ɔwo maa hɔn nhenman na aman a ɔwoara ekyɛe no dɛ mbrɛ hɔn kyɛpɛn tse: nna wɔfaa Sihon asaase, mekyerɛ Hesbonhen asaase, na Bashanhen Ɔge asaase no.
23. Hɔn mba so, ɔwo maa wɔdɔɔr dɛ sor nworaba, na edze hɔn baa asaase a ɔwoara esee hɔn egyanom dɛ wɔbɔkɔ do akɛfa no do.
24. Nna mba no kɔree na wɔkɛfaa asaase no, na ɔwo ebrɛɛ hɔn a wɔtse asaase no do no, mekyerɛ Keenanfo no, adze wɔ hɔn enyim, na edze hɔn hyɛɛ hɔn nsa, nye hɔn hen, na asaase no do aman no, ma wɔaayɛ hɔn dɛ mbrɛ wɔpɛ.
25. Na wɔgyegyee nkurow a wɔabobɔ ho ban, na asaase a ɔadɔ seradze, na wonyaa efi a ndzɛmba pa nyinara ahyehyɛ mu amaama, nsubura a wotwae, wenyin nture, na ngodua nture, na ndua a wodzi no nsowee, piigyan: nna wodzidzii, na wɔmee, na wɔyeyɛɛ abran, na wɔgyee hɔn enyi wɔ wo papayɛ kɛse no mu., #Deut 6.10
26. Naaso wɔyɛɛ asoɔdzen, na wɔtseew etua wɔ wo do, na wɔtoow wo mbra kyeen hɔn ekyir, na wokunkum wo nkɔnhyɛfo a wodzii dase tsiaa hɔn dɛ wɔdze resan hɔn aba wo nkyɛn no, na woyii wo ehi kɛse.
27. Dɛm ntsi ɔwo edze hɔn hyɛɛ hɔn atamfo nsa, hɔn na wohiahiaa hɔn ho: na hɔn ahokyer ber mu no a wosui frɛɛ wo no, ɔwo ifi sor tsiee hɔn; na dɛ mbrɛ w'adɔyɛ pii tse no, ɔwo maa hɔn agyefo a wɔgyee hɔn fii hɔn atamfo nsamu.
28. Naaso wonyaa asomdwee ara pɛr na wɔyɛɛ w'enyim bɔn bio: dɛm ntsi ɔwo igyaa hɔn hyɛɛ hɔn atamfo nsa, na wonyaa hɔn do tum: naaso aber a wɔsanee, na wosui frɛɛ wo no, nna ɔwo fi sor tsiei; na mber pii na ɔwo gyee hɔn dɛ mbrɛ wo mbɔbɔrhu no tse;
29. na ebɔɔ hɔn kɔkɔ dɛ edze hɔn bɛba wo mbra no mu bio: naaso wodzii nkontompɔsɛm, na woenntsie wo mbrasɛm, na wɔyɛɛ bɔn tsiaa w'ahyɛdze a sɛ nyimpa dzi do a obenya mu nkwa no, na wɔmemaa hɔn mbatsir do, na wɔseen hɔn kɔn, na wɔammpɛ dɛ wotsie.
30. Naaso mber pii na ɔwo ekoraa hɔn, na edze wo sunsum nam wo nkɔnhyɛfo do bɔɔ hɔn kɔkɔ: naaso wɔammpɛ dɛ wotsie: dɛm ntsi ɔwo iyii hɔn hyɛɛ asaase no do aman no nsa., #2 Ahe 17.13-18; 2 Mbe 36.15
31. Naaso wo mbɔbɔrhu pii no ntsi, ɔwo ennkum hɔn ase, na ammpow hɔn so; osiandɛ ɔwo yɛ ɔdomfo na mbɔbɔrhufo Nyankopɔn.
32. Dɛm ntsi afei, hɛn Nyankopɔn, Onyankopɔn kɛse, ɔkatakyi a wo ho yɛ hu na isie ahyɛmu na adɔyɛ, mma mma ɔfona nyinara a aba hɛn, hɛn ahemfo, hɛn mbapɔmba, hɛn asɔfoe na hɛn nkɔnhyɛfo, hɛn egyanom, na wo man nyinara do, ofitsi Asiria ahemfo ber do araa dze bodu ndɛ yi nnyɛ w'enyi do adze kakraba., #2 Ahe 15.19, 29; 17.3-6; Ezra 4.2
33. Naaso ɔwo etsen wɔ dza aba hɛn do nyinara mu; osiandɛ ɔwo edzi no nokwar mu, na hɛn dze, yɛayɛ no emumuyɛ mu:
34. nkyii so hɛn ahemfo, hɛn mbapɔmba, hɛn asɔfoe, na hɛn egyanom so, woenndzi wo mbra do, eso woenntsie wo mbransɛm na w'adasesɛm a edze dzii dase tsiaa hɔn no.
35. Osiandɛ wɔannsom wo wɔ hɔn ahendzi mu, na wo papayɛ kɛse a edze maa hɔn, na asaase tɛtɛr a ɔadɔ seradze a edze mae wɔ hɔn enyim no mu no, nkyii so wɔannsan emmfi hɔn ndzeyɛɛ bɔn no mu.
36. Hwɛ, yɛyɛ nkowaa ndɛ da yi, na asaase a ɔwo edze maa hɛn egyanom, dɛ wondzi no do aba na no do ndzepa bi no, dze, hwɛ, yɛyɛ nkowaa wɔ do.
37. Na ɔsow ndɔbaa pii dze ma ahemfo a osian hɛn bɔn ntsi ma edze hɔn esisi hɛn do no: eso wɔwɔ tum wɔ hɛn nyimpadua do, na hɛn mbowa do, dɛ mbrɛ wɔpɛ, na yɛwɔ atseetsee kɛse mu.
38. Na iyi nyinara so mpo mu no yeridzi nokwar ahyɛmu, na yɛrekyerɛw; na hɛn mbapɔmba, na hɛn Levifo, na hɛn asɔfoe, rosɔw ano.

## Tsir 10

1. Afei hɔn a wɔsɔɔw ano nye yi, Nehemia, Tirsata no, Hakalia ba no, na Zedekia;
2. Seraia, Azaria, Jeremia;
3. Pasur, Amaria, Malkija;
4. Hatus, Sebania, Malluk;
5. Harim, Meremot, Obadia;
6. Daniel, Ginneton, Baruk;
7. Mesullam, Abija, Mijamin;
8. Maazia, Bilgai, Semaia: woyinom nye asɔfo no.
9. Na Levifo no: ɔnye dɛ, Jesua Azania ba no, Binnui a ofi Henadad mba mu, Kadmiel;
10. na hɔn nuanom, Sebania, Hodia, Kelita, Pelaia, Hanan;
11. Mika, Rehob, Hasabia;
12. Zakur, Serebia, Sebania;
13. Hodia, Bani, Beninu.
14. Ɔman no mu etsitsir: Paros, Pahat-moab, Elam, Zatu, Bani;
15. Bunni, Azgad, Bebai;
16. Adonija, Bigivai, Adin;
17. Ater, Hezekia, Azzur;
18. Hodia, Hasum, Bezai;
19. Harif, Anathot, Nobai;
20. Magpia, Mesullam, Hezir;
21. Mesezabel, Zadok, Jadua;
22. Pelatia, Hanan, Anaia;
23. Hosea, Hanania, Hasub;
24. Halohesh, Pilha, Sobek;
25. Rehum, Hasabina, Maaseia;
26. na Ahia, Hanan, Anan;
27. Malluk, Harim, Baana.
28. Na ɔman no, nkaa no, Levifo, mbobowano ahwɛfo, adwontofo, Netinfo, na hɔn a wɔtseew hɔnho fii asaase do aman ho baa Nyankopɔn mbra ho no, hɔn yernom, hɔn mbabanyin, na hɔn mbabaa, obiara a ɔwɔ nyimdzee na ntseasee,
NEH.10.29, wɔbɛtakyeer hɔn nuanom, hɔn ekunyin no ho, na wɔhɛɛn ndom, na ntanka mu, dɛ wɔbɛnantsew Nyankopɔn mbra a wɔnam Nyankopɔn n'akowaa Moses do hyɛe no do, na wɔaahwɛ na wɔaayɛ hɛn EWURADZE Nyankopɔn ne mbrasɛm, na n'atsɛmbusɛm, na n'ahyɛdze nyinara;
30. na dɛ yɛremmfa hɛn mbabaa mma asaase no do aman, na eso yɛremmfa hɔn mbabaa mma hɛn mbabanyin;
31. na sɛ asaase no do aman no dze adzetɔndze anaa edzidzidze biara ba ahomgyeda no mu bɔtɔn a, yɛronntɔ no wɔ hɔn hɔ ahomgyeda no mu, anaa da krɔnkrɔn bi mu; na yebegyaa afe a otsia esuon no, na akaperɛ biara si., #Eks 23.10, 11; Lev 25.1-7; Deut 15.1
32. Eso yɛhyehyɛɛ hɛnho mbra, dɛ hɛnara yɛdze dwetɛbona mbumu ebiasa mu kor bɛma afrenhyia afrenhyia ma wɔdze ama hɛn Nyankopɔn fi ho som no;
33. ama kyerɛpaanoo, na daa edziban afɔr, na daa ɔhyew afɔr, ahomgyeda dze no, abosoom fofor dze no, ama afahyɛ a wɔahyehyɛ, na ndzɛmba krɔnkrɔn na bɔn ho afɔr no dɛ wɔmfa mpata mma Israel no, na hɛn Nyankopɔn fi ho edwuma nyinara.
34. Na yɛtwee enyena ayɛyɛdze ho tonto, asɔfo, Levifo, na ɔman no, dɛ wɔmfa mbra hɛn Nyankopɔn fi mu, dɛ mbrɛ hɛn egyanom efiefi tsetsee, wɔ mber a wɔahyehyɛ mu, afrenhyia afrenhyia, ma wɔaasɔ no wɔ EWURADZE hɛn Nyankopɔn n'afɔrmbukyia no do, dɛ mbrɛ wɔakyerɛw no wɔ mbra no mu no:
35. na yɛdze hɛn asaase do nduadzewakan, na ndua ahorow nyinara n'aba nyinara mu nduadzewakan, bɛba EWURADZE fi mu, afrenhyia afrenhyia:
36. na yɛdze hɛn mbabanyin, na hɛn mbowa mu mbakan so, dɛ mbrɛ wɔakyerɛw no wɔ mbra no mu so, na hɛn anantwi na hɛn nguan mu mbakan, bɛba hɛn Nyankopɔn fi mu, dze abrɛ asɔfo a wɔsom wɔ hɛn Nyankopɔn fi mu no:
37. na yɛdze hɛn mbɔr, na hɛn mado afɔrbɔdze, na ndua horow nyinara n'aba, nsa na ngo mu nduadzewakan no bɛba, dze abrɛ asɔfo no, ma wɔdze aaba hɛn Nyankopɔn fie mpia no mu; na yɛdze hɛn asaase do ebupɛn du du no bɛma Levifo no; na hɔnara, Levifo no, na wɔgyegye ebupɛn du du no wɔ hɛn ekuayɛ nkurow nyinara mu.
38. Na Aaron ba, ɔsɔfo no, nka Levifo no ho, aber a Levifo no regyegye ebupɛn du du no: na Levifo no mfa ebupɛn du du no mu ebupɛn a otsia du no mbra hɛn Nyankopɔn fi mu mpia no mu, wɔ adzekoradan no mu.
39. Na Israelmba na Levifo no mfa eburow, nsa, na ngo mado afɔrbɔdze no mbra mpia no mu, mbrɛ krɔnkrɔnbea ndzɛmba, na asɔfo a wɔsom, na mbobowano ahwɛfo, na adwontofo no wɔ: na yɛronnto hɛn Nyankopɔn fi no pan.

## Tsir 11

1. Na ɔman no mu mbapɔmba no tsenaa Jerusalɛm: na ɔman no nkaa no dze, wɔtwee tonto dɛ wɔdze nyimpa du mu baako bɛtsena Jerusalɛm, kurow krɔnkrɔn no mu, na baakron no so atsenatsena nkurow nkaa no mu.
2. Na ɔman no hyiraa mbarimba no a woyii hɔn yamu dze hɔnho mae dɛ wɔbɛtsena Jerusalɛm no.
3. Afei woyinom nye amansin mu etsitsir a wɔtsenaa Jerusalɛm no na Juda nkurow no mu dze, obiara tsenaa n'egyapadze do wɔ hɔn nkurow do, ɔnye dɛ, Israel asɔfo, na Levifo, Asɔrdan mu asomfo, na Solomon no nkowaa mba no.
4. Na Jerusalɛm hɔ na Judamba no mu bi, na Benjaminmba no mu bi tsenae. Judamba no mu: Ataia a ofi Uzia, Zekaria, Amaria, Sefatia, na Mahalalel ebusuasantsen no a wofi Perezmba no mu no;
5. na Maaseia a ofi Baruk, Kol-hoze, Hazaia, Adaia, Joiarib, na Zekaria a wofi Silonnyi no n'asefo mu no.
6. Perezmba nyinara a wɔtsenaa Jerusalɛm no wɔyɛ mbarimba ahaanan eduosia awɔtwe a wɔyɛ ndam.
7. Benjamin ebusuasantsen nye yi: Sallu, Mesullam, Joed, Pedaia, Kolaia, Maaseia, Itiel na Jesaia.
8. Na ɔno n'ekyir Gabbai, na Sallai, nyimpa no yɛ ahaakron eduonu awɔtwe.
9. Na Joel, Zikri ba no nye hɔn hwɛdofo: na Juda, Hasenua ba no, nye nyia otsia ebien a ɔhwɛ kurow no do.
10. Asɔfo no mu: Jedaia, Joiarib ne ba no, na Jakin.
11. Seraia, a ofi Hilkia, Mesullam, Zadok, Meraiot, na Ahitub a ɔyɛ Nyankopɔn fi mu panyin no n'ebusua mu,
NEH.11.12, na hɔn nuanom a wɔyɛ ofi no mu edwuma no. Hɔn dodow yɛ ahaawɔtwe eduonu ebien. Na Adaia a ofi Jeroham, Pelalia, Amzi, Zekaria, Pasur, na Malkija ebusua mu,
NEH.11.13, na no nuanom, egyanom efiefi etsitsir, ahaenu eduanan ebien. Na Amassai, a ofi Azarel, Ahzai, Mesillemot, na Immer ebusua mu no,
NEH.11.14, na hɔn nuanom, mbarimba akatakyi a wɔyɛ ndam, ɔha eduonu awɔtwe: na hɔn hwɛdofo nye Zabdiel, Hagedolim ba no.
15. Na Levifo no mu: Semaia, a ofi Hasub, Azrikam, Hasabia na Bunni ebusua mu no;
16. na Sabbethai na Jozabad a wofi Levifo mu etsitsir no mu, hɔn na wɔhwɛ Nyankopɔn fie edwuma no do,
NEH.11.17, na Mattania, Mika a ofi Zabdi, na Asaf a ɔyɛ otsitsir a odzi aseda mpaabɔ adwontow no enyim no ebusua mu, na Bakbukia a odzi do wɔ no nuanom mu no; na Abda, Sammua a ofi Galal na Jedutun ebusua mu no ne ba no.
18. Levifo nyinara a wɔwɔ kurow krɔnkrɔn no mu no wɔyɛ ahaenu eduowɔtwe anan.
19. Nkyii so mbobowano ahwɛfo no, Akkub, Talmon, na hɔn nuanom a wɔweɔn nkuropon ano no, wɔyɛ ɔha eduosuon ebien.
20. Na Israel nkaa no, asɔfo no, Levifo no, wɔwowɔ Juda nkurow no nyinara mu, obiara tse n'egyapadze do.
21. Asɔrfi mu asomfo no dze wɔtsenaa Ofel: na Ziha na Gispa na wɔhwɛ Asɔrfi mu asomfo no do.
22. Na Levifo do ɔhwɛfo so a ɔwɔ Jerusalɛm nye Uzi a ofi Bani, Hasabia, Mattania, Mika, na Asafmba no mu adwontofo no a wɔhwɛ Nyankopɔn fi mu edwuma no do no ebusua mu.
23. Na ɔhen hɔ mbrasɛm bi wɔ hɔn ho, na wɔaahyɛ edzidzidze bi ama adwontofo no, dɛ mbrɛ da biara ɔsɛ.
24. Na Petahia, Mesezabel ba no a ofi Juda ba Zera mba mu no, na ɔdze ɔhen no nsaano wɔ ɔman no ho nsɛm nyinara mu.
25. Na ɔwɔ nkurobaase, nye hɔn nhaban ho dze, Judamba no mu bi tsenatsenaa Kiriat-arba na no nkuroba mu, na Dibon na no nkuroba mu, na Jekabzeel na no nkuroba mu;
26. binom so tsenaa Jesua, Molada, Bɛt-pelet;
27. na Hazar-sual, na Beer-seba na no nkuroba mu;
28. na Ziklag, na Mekona na no nkuroba mu;
29. En-rimmon, Zora, Jarmut;
30. Zanoa, Adullam, na hɔn nkurobaase, Lakis na ne nhaban, Azeka na no nkuroba. Nna wɔtsenatsenae fi Beer-seba kodur Hinom bɔnsa mu.
31. Benjaminmba so tsenae fi Geba araa kɔr Mikmas na Aija, na Bɛtɛl na no nkuroba mu.
32. Anathot, Nob, Anania;
33. Hazor, Rama, Gitaim;
34. Hadid, Zeboim, Neballat;
35. Lod, na Ono, edwimfo bɔnsa mu.
36. Na Levifo no mu, nkyekyɛmu bi a wɔyɛ Juda dze no bi kɛkaa Benjamin ho.

## Tsir 12

1. Woyinom nye asɔfo na Levifo a wɔnye Zerubabel, Sealtiel ba no, na Jesua sii mu kɔree no: Seraia, Jeremia, Ezra;
2. Amaria, Malluk, Hatus;
3. Sekania, Rehum, Meremot;
4. Iddo, Ginnetoi, Abija;
5. Mijamin, Maadia, Bilga;
6. Semaia, na Joiarib, Jedaia;
7. Sallu, Amok, Hilkia, Jedaia. Woyinom nye asɔfo no na hɔn nuanom no mu etsitsir wo Jesua nda mu.
8. Nkyii so Levifo no: Jesua, Binnui, Kadmiel, Serebia, Juda, na Mattania a ɔhwɛ ndaasema no do, ɔnoara na no nuanom.
9. Eso Bakbukia na Unno, hɔn nuanom na wodzi hɔn tsentsendo wɔ ɔweɔn no mu.
10. Na Jesua woo Joiakim, na Joiakim woo Eliasib, na Eliasib woo Joiada,
NEH.12.11, na Joiada woo Jonatan, na Jonatan woo Jadua.
12. Na Joiakim ne nda mu asɔfo no, egyanom efiefi etsitsir no nye yi: Seraia dze, Meraia; Jeremia dze, Hanania;
13. Ezra dze, Mesullam; Amaria dze, Jehohanan;
14. Malluki dze, Jonatan; Sebania dze, Josef;
15. Harim dze, Adna; Meraiot dze, Helkai;
16. Iddo dze, Zekaria; Ginneton dze, Mesullam;
17. Abija dze, Zikri; Miniamin dze, Moadia dze, Piltai;
18. Bilga dze, Sammua; Semaia dze, Jehonatan;
19. Joiarib dze, Matenai; Jedaia dze, Uzi;
20. Sallai dze, Kalai; Amok dze, Eber;
21. Hilkia dze, Hasabia; Jedaia dze, Netanel.
22. Na Levifo no, Eliasib, Joiada, Johanan, na Jadua, nda no mu no, na wɔkyerɛɛw egyanom efiefi etsitsir no: na asɔfo no so wɔ Persianyi Darius n'ahendzi no mu.
23. Levifo mba no, egyanom efiefi etsitsir no, wɔkyerɛɛw no wɔ Mbermunsɛm nwoma no mu araa dze bodur Eliasib ba Johanan ne nda no mu.
24. Na Levifo mu etsitsir no: Hasabia, Serebia, na Jesua, Kadmiel ba no, ɔnye hɔn nuanom a wodzii hɔn tsentsendo, dɛ woyi ayɛw na wɔda ase, dɛ mbrɛ Nyankopɔn ne nyimpa David ne mbrasɛm no tse, aweɔmfo na aweɔmfo.
25. Mattania, na Bakbukia, Obadia, Mesullam, Talmon, Akkub, na wɔyɛ mbobowano ahwɛfo wɔ nkuropon ano ndzekoradze adan no mu.
26. Iyinom wɔ Joiakim, Jesua ba no, Jozadak ba no, nda mu, na ambrado Nehemia, na ɔsɔfo Ezra, ɔkyerɛwfo no nda mu.
27. Na Jerusalɛm afasu no no mbueidapa no, wɔhwehwɛɛ Levifo no wɔ hɔn tsenabew nyinara, dɛ wɔdze hɔn reba Jerusalɛm, ma wɔdze ndaasema na ɔnye ndwom, ɔnye nkasaa, mbɛntasanku, na ɔnye nsankutsen, eedzi mbueidapa no enyigye mu.
28. Na adwontofomba no boaboaa hɔn ano hyiaa fi tɛtɛr a abɔ Jerusalɛm ho aprɔw no mu, na Netofatfo nkurobaase;
29. eso wofi Bɛt-gilgal, na Geba nkwaado na Azmavet; osiandɛ adwontofo no akyekyer nkuroba ama hɔnho dze abɔ Jerusalɛm ho aprɔw.
30. Na asɔfo na Levifo no tseew hɔnho: na wɔtseew ɔman no, na nkuropon no, na fasu no ho.
31. Nna medze Juda mbapɔmba no fowee baa fasu no do, na miyii ekuw akɛse ebien a wɔda ase na wɔtow santsen nantsew sisii hɔ; no mu kor faa enyimfa wɔ fasu no do ɔdze kɔ sumina kuropon no ano:
32. na Hosaia, na Juda mbapɔmba no mu fa na wodzi hɔn ekyir,
NEH.12.33, na Azaria, Ezra, na Mesullam,
NEH.12.34, Juda, na Benjamin, na Semaia, na Jeremia,
NEH.12.35, na asɔfomba no mu binom dzedze mbɛn: Zekaria a ofi Jonatan, Semaia, Mattania, Mikaia, Zakur, na Asaf ebusua mu no;
36. na no nuanom, Semaia, Azarel, Milalai, Gilalai, Maai, Netanel, Juda, na Hanani. Hɔn nna wɔdzedze Nyame nyimpa David ne nsanku adwontow ndzɛmba no; na kyerɛwfo Ezra dzi hɔn enyim:
37. na nsunyiwa kuropon no ano, na hɔn enyim tsentsendo no, wɔfoow David kurow ntwer no, na fasu no n'afowee no, wɔ David fi no n'etsifi, mekyerɛ ɔdze kɔ nsu kuropon no nkyɛn boka afamu.
38. Na hɔn a wɔda ase kuw kor no so sii mu kehyiaa hɔn, nna mo so midzii hɔn ekyir, ɔnye ɔman no fa no, wɔ fasu no do, dze kesi mfononoo abantsentsen no do, mekyerɛ ɔdze kɔ fasu tɛtɛr no do;
39. na Efraim kuropon no do, na kuropon dadaw no do, na enam kuropon no ho, na Hananel abantsentsen na Hamea abantsentsen no do araa dze kodu abobow a wɔfrɛ no Nguantsen Kuropon no ano: na wokegyinaa adaduafo dan kuropon no ano dzinn.
40. Nna hɔn a wɔda ase ekuw ebien no kegyinaa Nyankopɔn fi no mu, na emi, na mpanyimfo no fa a wɔka mo ho no:
41. na asɔfo no, Eliakim, Maaseia, Miniamin, Mikaia, Elioenai, Zekaria, na Hanania, wɔdzedze mbɛn;
42. na Maaseia, na Semaia, na Eleazar, na Uzi, na Jehohanan, na Malkija, na Elam, na Ezer. Na adwontofo no, wɔnye hɔn hwɛdofo Jezra-hia, memaa hɔn ndze do ma wɔtsee.
43. Na wɔbobɔɔ afɔr akɛse da no, na hɔn enyi gyee; osiandɛ Nyankopɔn dze enyigye kɛse ama hɔn enyi agye; na mbaa na mbofra no so enyi gyee ma wɔtsee Jerusalɛm enyigye no ne nka wɔ ekyir noho ara.
44. Na da no ara na woyiyii mbarimba binom sisii akoradze, mado afɔr, nduadzewakan, na ebupɛn du du mpia no do, dɛ wɔmboaboa kyɛfa a mbra no hyɛe dze maa asɔfo na Levifo no ano ngu mu, osiandɛ Juda nyaa asɔfo na Levifo a wɔhyehyɛɛ hɔn no ho enyigye.
45. Na wɔhwɛɛ hɔn Nyankopɔn ahwɛdodze no, na ahoguar ahwɛdodze no, na dɛmara so na adwontofo no na mbobowano ahwɛfo no so yɛe, dɛ mbrɛ David na ne ba Solomon mbrasɛm no tse.
46. Osiandɛ tsetsefo David na Asaf nda mu, wɔhyehyɛɛ adwontofo, na Nyankopɔn ayɛyi na ndaasema do etsitsir.
47. Na Zerubabel nda mu, na Nehemia nda mu no, Israel nyinara memaa adwontofo na mbobowano ahwɛfo no kyɛfa, dɛ mbrɛ da biara ɔsɛ: na wɔdze sii hɔ maa Levifo no; na Levifo no so wotui sii hɔ maa Aaronmba no.

## Tsir 13

1. Da no ara mu na wɔkenkaan Moses nwoma no mu wɔ ɔman no asomu; na wohun dɛ wɔakyerɛw no wɔ mu dɛ, mma Ammonnyi na Moabnyi nnhɛn Nyankopɔn ne bagua mu dabiarada;
2. osiandɛ wɔammfa edziban na nsu emmbehyia Israelmba kwan, na mbom wɔkɔbɔɔ Balaam paa tsiaa hɔn, dɛ ɔmbɔdom hɔn, naaso hɛn Nyankopɔn daan ndom no nhyira.
3. Na ɔbaa dɛ, aber a wɔtsee mbra no, nna woyiyii amamforafo no nyinara fii Israel mu.
4. Afei iyi nnyae mmbae no, ɔsɔfo Eliasib a wɔdze no sii hɛn Nyankopɔn fie mpia no do no, ɔnye Tobia ayɛ kor ntsi,
NEH.13.5, oesiesie pia kɛse bi dze ama no, wɔ mbrɛ nkan no wɔdze edziban ayɛyɛdze, krɔbɔw, na ndzɛmba ndzɛmba, na eburow, nsa, na ngo mu ebupɛn du du a wɔahyɛ dɛ wɔmfa mma Levifo, na adwontofo, na mbobowano ahwɛfo no; na mado afɔr a wɔdze ma asɔfo no, sie no.
6. Na aber yi nyinara mu no nna minnyi Jerusalɛm: osiandɛ Babilɔnhen Artasɛkeses n'afe a otsia eduasa ebien mu no mokɔr ɔhen no nkyɛn; na nda bi ekyir no nna mibisaa ɔhen hɔ kwan:
7. na mesanee baa Jerusalɛm, na mubohun mbusu a Eliasib dze abɔ Tobia, dɛ oesiesie pia ama no wɔ Nyankopɔn fie abanguado no.
8. Na ɔyɛɛ me awerɛhow dodow: dɛm ntsi miyiyii Tobia fidua mu ndzɛmba no nyinara fii pia no mu towee gui.
9. Nna mehyɛe ma wɔhohoor mpia no mu: na medze Nyankopɔn fie ndzɛmba no sanee baa hɔ bio, ɔnye edziban ayɛyɛdze na krɔbɔw no.
10. Na muhun dɛ Levifo kyɛpɛn no wɔammfa amma hɔn; na Levifo na adwontofo no a wɔyɛ edwuma no woeguanguan ma obiara kɔ ne haban mu.
11. Nna mutwuuw mpanyimfo no enyim, na mesee dɛ, Ɔyɛ dɛn ntsi na wɔapow Nyankopɔn fie yi? Na mopoon hɔn boaa ano, na medze hɔn sisii hɔn ananmu.
12. Nna Juda nyinara dze eburow na nsa na ngo ebupɛn du du bae boguu adzekoradze no mu.
13. Na mehyɛɛ adzekoradzehwɛfo wɔ ndzekoradze no do, ɔsɔfo Selemia, kyerɛwfo Zadok, na Pedaia a ofi Levifo no mu: na hɔn nkyɛnmu na Hanan, Zakur ba no, Mattania ba no wɔ: osiandɛ wobuu hɔn anokwafo, na hɔn edwuma nye dɛ wɔkyekyɛ ma hɔn nuanom.
14. Me Nyankopɔn, kaa ma me wɔ iyi ho, na mma mmpepa me nyɛe pa a mayɛ ama me Nyankopɔn fi, na ne nsewhyɛ no.
15. Nda no mu na muhun Juda mu binom a wotsiatsia nsatwer do ahomgyeda, na wɔdze eburow efiefi so ba, na wɔdze soasoa nsoasopɔnkɔ dɛ nsa so, na esikyireamba, na ndɔmba, na ndzesoadze ahorow nyinara a wɔdze ba Jerusalɛm ahomgyeda: na mobɔɔ hɔn kɔkɔ wɔ da a wɔrotɔn edzidzidze no., #Eks 20.8-10; Deut 5.12-14; Jer 17.21
16. Na Taere mbarimba so tsenaa hɔ a wɔdze enam, na adzetɔndze horow nyinara bae, na wɔbɔtɔɔn no ahomgyeda no maa Judamba no, wɔ Jerusalɛm.
17. Nna mutwuuw Juda ekunyin no enyim, na mesee hɔn dɛ, Ebɛn mbusu na hom robɔ, dze rugu ahomgyeda ho fi yi?
18. Ana hom egyanom annyɛ dɛm, ana hɛn Nyankopɔn ammfa mbusu yi nyinara ammba hɛn, na kurow yi do bi a? Naaso hom dze ebufuw bi so reba Israel do, dɛ worugu ahomgyeda ho fi.
19. Na ɔbaa dɛ aber a Jerusalɛm nkuropon no mu rehyɛ ase ayɛ sum ansaana ahomgyeda rudu no, nna mehyɛɛ dɛ mbobow no wɔntotow mu, na mehyɛɛ dɛ mma wommbuebue gyedɛ ahomgyeda no etwa mu ana: na medze mo nkowaa no mu binom sisii nkuropon no ano, amma adzesoa bi aammba mu ahomgyeda no.
20. Nna eguadzifo na adzetɔndze horow no nyinara atɔmfo no, soɛsoɛɛ Jerusalɛm nkuropon no ekyir prɛko anaa mprɛnu.
21. Nna mobɔɔ hɔn kɔkɔ, na mesee hɔn dɛ, Ɔyɛ dɛn ntsi na hom soɛsoɛ deda fasu no ekyir? Sɛ hom yɛ dɛm bio a, medze nsa mobɔto hom do. Ofitsi ber no, wɔammba ahomgyeda bio.
22. Na mehyɛɛ Levifo no dɛ wɔntsew hɔnho, na wɔmbra mbɔhwɛ kuropon no ano, ma wɔntsew ahomgyeda no ho. Ao, me Nyankopɔn, iyi so kaa ma me, na kora mo do dɛ mbrɛ w'adɔyɛ ne kɛseyɛ tse.
23. Nda no mu so na muhun Judafo a wɔawarwar Ashdod mu mbaa, Ammon mu mbaa, na Moab mu mbaa:
24. na hɔn mba kasa Ashdod kasa fa, na wonntum nnkasa Judafo kasaa, na mbom dɛ mbrɛ ɔman na ɔman kasaa tse.
25. Na mutwuuw hɔn enyim na modoom hɔn, na mobobɔɔ hɔn mu binom, na mututuu hɔn nhwi na memaa wɔdze Nyankopɔn dzii nsew, dɛ, Hom remmfa hom mbabaa mmema hɔn mbabanyin, na hom remmfa hɔn mbabaa mmema hom mbabanyin, anaa homara hom ho awar.
26. Ana nnyɛ iyinom na Israelhen Solomon nam do yɛɛ bɔn no bi? Ɔno a nna amanaman dodowara mu ɔhen biara nnyi hɔ a ɔtse dɛ ɔno, na nyimpa a ne Nyankopɔn dɔ no, na Nyankopɔn hyɛɛ no hen wɔ Israel nyinara do: naaso ɔno mpo na mbaa ananaben maa ɔyɛɛ bɔn., #2 Sam 12.24
27. Aso yentsie hom dɛ yɛbɛyɛ bɔn kɛse yi nyinara, ma yaafom hɛn Nyankopɔn wɔ mbaa ananaben awarwar mu anaa?
28. Nna sɔfopanyin Eliasib ba, Joiadamba no mu baako, yɛ Horonnyi Sanballat n'asew: dɛm ntsi mepaam no fii mo do.
29. Me Nyankopɔn, kaa ma hɔn, osiandɛ woegu asɔfodzi no ho fi, na asɔfodzi ahyɛmu no, na Levifo no ahyɛmu no ho fi.
30. Dɛm na metseew hɔn ho fii ahɔho nyinara ho, na medze asɔfo na Levifo no mu ahwɛdzehwɛfo sisii hɔ, obiara wɔ n'edwuma mu;
31. na mber a wɔahyehyɛ no mu, enyena ayɛyɛdze no dze, na nduadzewakan no dze no. Ao me Nyankopɔn, kaa ma onsi me yie, wɔ iyi do.

