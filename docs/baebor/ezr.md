# Ezra

## Tsir 1

1. Afei Persiahen Sirus n'afe a odzi kan no mu no, dɛ mbrɛ EWURADZE n'asɛm a ɔnam Jeremia n'anomu no bɛba mu ntsi, nna EWURADZE maa Persiahen no nyaa atsenka soronko bi wɔ no mu ma ɔmaa wɔkɔbɔɔ dawur kyiin n'ahenman nyinara mu, na ɔmaa wɔkyerɛwee so, dɛ
2. Mbrɛ Persiahen Sirus se nye yi, Asaase do ahendzi nyinara nna EWURADZE, ɔsor Nyankopɔn no, ɔdze ama me; na ɔnoara na ɔdze n'ahyɛdze ama me dɛ minsi fie wɔ Jerusalɛm a ɔwɔ Juda no mma no.
3. Obiara a ɔwɔ hom mu a ofi ne man nyinara mu no, ne Nyankopɔn ndzi n'ekyir, na wɔmma ɔmfow nkɔ Jerusalɛm a ɔwɔ Juda no, na onkesi EWURADZE, Israel Nyankopɔn, ne fi no, (ɔno nye Nyankopɔn, ) a ɔwɔ Jerusalɛm no.
4. Na obiara a ɔaka wɔ beebiara a ɔakɔsoɛ hɔ hɔho no, wɔmma ne bea do hɔ nyimpa no mfa dwetɛ, ɔnye sika, ɔnye ahodze, ɔnye mbowa, nka ayamuyi afɔrbɔdze a wɔdze bɛma Nyankopɔn fi no a ɔwɔ Jerusalɛm no ho, mboa no.
5. Nna Juda na Benjamin mu egyanom efiefi etsitsir, na asɔfo, na Levifo, mekyerɛ hɔn a Nyankopɔn abɔ hɔn sunsum nkenyan no nyinara, soɛrsoɛree dɛ wɔrofow akɔ ekesi EWURADZE ne fi a ɔwɔ Jerusalɛm no.
6. Na hɔn a wɔabɔ hɔnho aprɔw no nyinara wɔdze dwetɛ ndzɛmba, nye sika nye ahodze, nye mbowa, na ɔnye ndzɛmba a ɔsom bo, hyɛɛ hɔn nsa dzen, dze kaa dza wɔdze maa ayamuyi mu no nyinara ho.
7. Eso ɔhen Sirus yiyii EWURADZE fie ndzɛmbandzɛmba a Nebukadenezar dze fii Jerusalɛm bae besisii n'enyame fie no;
8. mekyerɛ ɔno na Persiahen Sirus dze nam no fotosamfo Mitredat nsa do bae, na ɔbɛkanee dze hyɛɛ Juda ɔbapɔmba, Sesbazar nsa.
9. Na no dodow nye yi: sika mboyaa eduasa, dwetɛ mboyaa apem, asekan eduonu akron;
10. sika mbɛɛsen eduasa, dwetɛ mbɛɛsen a odzi do hɔ ahaanan na du, na ndzɛmba a ɔkeka ho so apem.
11. Sika na dwetɛ ndzɛmba no nyinara yɛ mpemenum na ahaanan. Iyinom nyinara na Sesbazar dze bae, wɔ aber a wɔdze hɔn a wɔkɔr ndɔmmum mu no fi Babilɔn sanee baa Jerusalɛm no.

## Tsir 2

1. Afei woyinom nye ɔmansin no mu mba a wofi ndɔmmumkɔ a Babilɔnhen Nebukadenezar sosoo hɔn koguu Babilɔn no sanee bae, na wɔsanee baa Jerusalɛm na Juda, na obiara kɔr no kurow mu.
2. Wɔnye Zerubabel, Jesua, Nehemia, Seraia, Reelaia, Modekai, Bilshan, Mispar, Bigbai, Rehum, na Baana bae. Israel man mu nyimpa dodow nye yi:
3. Parosmba, mpemebien ɔha eduosuon ebien.
4. Sefatiamba, ahaasa eduosuon ebien.
5. Arahmba, ahaesuon eduosuon enum.
6. Pahat-moabmba, Jesua na Joabmba dze, mpemebien ahaawɔtwe duebien.
7. Elammba, apem ahaenu eduonum anan.
8. Zatumba, ahaakron eduanan enum.
9. Zakaimba, ahaesuon eduosia.
10. Banimba, ahaesia eduanan ebien.
11. Bebaimba, ahaesia eduonu ebiasa.
12. Azgadmba, apem ahaenu eduonu ebien.
13. Adonikammba, ahaesia eduosia esia.
14. Bigivaimba, mpem ebien eduonum esia.
15. Adinmba, ahaanan eduonum anan.
16. Atermba, Hezekia dze, eduokron awɔtwe.
17. Bezaimba, ahaasa eduonu ebiasa.
18. Joramba, ɔha duebien.
19. Hasummba, ahaenu eduonu ebiasa.
20. Gibarmba, eduokron enum.
21. Bɛtlɛhɛmmba, ɔha eduonu ebiasa.
22. Netofamba, eduonum ebiasa.
23. Anathothmba, ɔha eduonu awɔtwe.
24. Azmavethmba, eduanan ebien.
25. Kiriat-arimmba, Kefira, na Beerot, ahaesuon eduanan ebiasa.
26. Rama na Gebamba, ahaesia eduonu biako.
27. Mikmas mbarimba, ɔha eduonu ebien.
28. Bɛtɛl na Ai mbarimba, ahaenu eduonu ebiasa.
29. Nebomba, eduonum ebien.
30. Magbismba, ɔha eduonum esia.
31. Elam kor no so mba, apem ahaenu eduonum anan.
32. Harimmba, ahaasa eduonu.
33. Lod, Hadid, na Onomba, ahaesuon eduonu enum.
34. Jerikomba, ahaasa eduanan enum.
35. Senaamba, mpemebiasa ahaesia eduasa.
36. Asɔfo no: Jedaiamba, Jesua fie dze, ahaakron eduosuon ebiasa.
37. Immermba, apem eduonum ebien.
38. Pasurmba, apem ahaenu eduanan esuon.
39. Harimmba, apem duesuon.
40. Levifo: Jesua na Kadmielmba, Hodaviamba, eduosuon anan.
41. Adwontofo no: Asafmba, ɔha eduonu awɔtwe.
42. Mbobowano ahwɛfo mba: Sallummba, Atermba, Talmonmba, Akkubmba, Hatitamba, Sobaimba, hɔn nyinara wɔyɛ ɔha eduasa akron.
43. Netinfo: Zihamba, Hasufamba, Tabaotmba;
44. Kerosmba, Siahamba, Padonmba;
45. Lebanamba, Hagabamba, Akkubmba;
46. Hagabmba, Samlaimba, Hananmba;
47. Gidelmba, Gaharmba, Reaiamba;
48. Rezinmba, Nekodamba, Gazammba,
EZR.2.49, Uzamba, Paseamba, Besaimba;
50. Asnamba, Meunimmba, Nefisimmba;
51. Bakbukmba, Hakufamba, Harhurmba;
52. Bazluthmba, Mehidamba, Harsamba;
53. Barkosmba, Siseramba, Temamba;
54. Neziamba, na Hatifamba.
55. Solomon no nkowaa mba: Sotaimba, Hasoferetmba, Perudamba;
56. Jaalamba, Darkonmba, Gidelmba;
57. Sefatiamba, Hatilmba, Pokeret-hazebaimmba, na Amimba.
58. Netinfo nyinara, na Solomon no nkowaa mba, wɔyɛ ahaebiasa eduokron ebien.
59. Na woyinom nye hɔn a wofi Tel-mela, Tel-harsa, Kerub, Addan, nye Immer sanee bae no: na woenntum annkyerɛ hɔn egyanom efiefi, nye hɔn ase, kyerɛ dɛ wofi Israel anaa:
60. Delaiamba, Tobiamba na Nekodamba, ahaesia eduonum ebien.
61. Na asɔfomba: Habaimba, Hakozmba, Barzillai a ɔwaar Gileadnyi Barzillai ne mbabaa no mu bi, na wɔdze hɔn dzin too no no, mba.
62. Woyinom wɔhwehwɛɛ hɔn ebusua nwoma wɔ hɔn a wɔnam do buu hɔn ano no mu, naaso woennhu: dɛm ntsi wobuu hɔn ahoɔfifo na woyii hɔn fii asɔfodzi no mu.
63. Na Ambrado no see hɔn dɛ, mma wonndzi krɔnkrɔndze mu adzekrɔnkrɔn no bi, ma onkodu dɛ ɔsɔfo bi dze Urim na Tummim begyina hɔ.
64. Mboanofo no nyinara yɛ mpemeduanan ebien ahaasa eduosia,
EZR.2.65, ɔsor hɔn nkowaa na hɔn mfonabaa a hɔn so wɔyɛ mpemesuon ahaasa eduasa esuon: na wɔwɔ mbarimba adwontofo na mbaa adwontofo ahaenu.
66. Hɔn mpɔnkɔ yɛ ahaesuon eduasa esia; hɔn asoasompɔnkɔ, ahaenu eduanan enum;
67. hɔn efumpɔnkɔ ahaanan eduasa enum; hɔn nsoasopɔnkɔ, mpemesia ahaesuon eduonu.
68. Na wɔbaa EWURADZE fie a ɔwɔ Jerusalɛm no ara pɛr, nna egyanom efiefi etsitsir no mu binom fi hɔn pɛ mu kyekyɛɛ Nyankopɔn fie no ho ndzɛmba dɛ wɔmfa mma do nsi ne sibew:
69. wɔmaa dɛ mbrɛ hɔn tum tse na wɔdze guu edwuma no ho adzekoradze no mu, sika  darik   mpem eduosiabiako, na dwetɛ abɛndaa mpemenum, na asɔfo ntar ɔha.
70. Nna asɔfo no, na Levifo no, na ɔman no mu binom, nye adwontofo no, nye mbobowano ahwɛfo no, nye Netinfo no, tsenatsenaa hɔn nkurow mu, na Israel nyinara so tsenatsenaa hɔn nkurow mu.

## Tsir 3

1. Na aber a bosoom a otsia esuon no durii, na Israelmba tsetse nkurow no mu no, nna ɔman no poon hɔnho hyiae dɛ nyimpa kor baa Jerusalɛm.
2. Nna Jozadak ne ba Jesua, na no nuanom asɔfo no, na Sealtiel ne ba Zerubabel, na no nuanom, soɛree, na wokesii Israel Nyankopɔn n'afɔrmbukyia no, dɛ wɔrobɔ hyew afɔr wɔ do, dɛ mbrɛ wɔakyerɛw no wɔ Nyame nyimpa Moses ne mbra no mu no.
3. Na wɔdze afɔrmbukyia no sii ne ngyinado no do; na suro baa hɔn do osian amanaman do nkorɔfo no ntsi: na wɔbɔɔ hyew afɔr wɔ do maa EWURADZE, mekyerɛ hyew afɔr anapa na ewimbir.
4. Na wodzii ntamadan afe no, dɛ mbrɛ wɔakyerɛw no, na wɔbɔɔ daa daa hyew afɔr no, wɔ no dodow mu, dɛ mbrɛ mbra no kyerɛ, na dɛ mbrɛ da biara no ho nhyehyɛɛ tse;
5. na n'ekyir no wɔbɔɔ daa hyew afɔr, na abosoom fofor dze, na EWURADZE n'afahyɛ a wɔahyehyɛ ayɛ no krɔnkrɔn no nyinara dze, na obiara a ɔpra ne yamu bɔ ayamuyi afɔr ma EWURADZE no dze so.
6. Ofitsi bosoom a otsia esuon no ne da a odzi kan no mu na wɔhyɛɛ ase dɛ wɔrobɔ hyew afɔr ama EWURADZE: nna EWURADZE n'asɔrdan no ne fapem no dze, wonnyae nntoe.
7. Wɔdze sika so maa abotwafo, na nduadwimfo no so; na wɔdze edziban, na nsa, na ngo, maa hɔn a wofi Zidon, na hɔn a wofi Taere, dɛ wɔmfa nkyindur ndua mfi Lebanon nkɔ po ho wɔ Jopa, dɛ mbrɛ kwan a Persiahen Sirus dze maa hɔn no tse.
8. Afei hɔn mbae a wɔbaa Nyankopɔn fi no ho wɔ Jerusalɛm no n'afe a otsia ebien no mu, bosoom a otsia ebien no mu no, Sealtiel ne ba Zerubabel, na Jozadak ne ba Jesua, na hɔn nuanom asɔfo nkaa no na Levifo no, na hɔn a wofii ndɔmmumkɔ no mu baa Jerusalɛm no nyinara hyɛɛ ase; na wɔdze Levifo a woedzi mfe eduonu dze rokɔ no sisii hɔ dɛ wɔnhwɛ EWURADZE fi no n'edwuma do.
9. Nna Jesua ɔnye ne mba na no nuanom, Kadmiel na ne mba, Judamba no, gyinae dɛ nyimpa kor, dɛ wɔrohwɛ Nyankopɔn fie edwumayɛfo no do: na Henadadmba, wɔnye hɔn mba na hɔn nuanom Levifo no so.
10. Na aber a adantofo no hyɛɛ EWURADZE asɔrdan no ne fapem no ase no, wɔdze asɔfo a woewuna hɔn ntar na wɔdzedze mbɛn gyinagyina hɔ na Asaf ne mba Levifo no wɔdzedze nkasaa gyinagyina hɔ, dɛ wonyi EWURADZE ayɛw, dɛ mbrɛ Israelhen David ne nhyehyɛɛ no tse.
11. Na wɔbɔɔ mu toow ndwom wɔ ayɛyi na ndaase mu memaa EWURADZE, dɛ, Na oye, na n'ehumbɔbɔr tsim hɔ daa, wɔ Israel do. Na ɔman no nyinara dze esebɔ kɛse bɔɔ ose, wɔ aber a woriyi EWURADZE ayɛw no, osiandɛ wɔato EWURADZE ne dan no ne fapem ntsi.
12. Na asɔfo na Levifo na egyanom efiefi etsitsir no, nkɔdaa a wohun fie a odzi kan no ana wɔresɛɛ no no, aber a wɔtoo fie kor yi ne fapem wɔ hɔn enyim no, wɔdze ndze kɛse sui; na dodowara so bɔɔ ose kɛse wɔ enyigye ntsi:
13. ma dɛm ntsi ɔman no enntum ennhu enyigye osebɔ ne dede no na ɔman no hɔn su no ne dede no mu nsonsonee: osiandɛ ɔman no dze esebɔ kɛse bɔɔ ose, na dede no wɔtsee no wɔ ekyirkyiikyir.

## Tsir 4

1. Afei aber a Juda na Benjamin hɔn atamfo no tsee dɛ ndɔmmumkɔ mu mba no risi asɔrdan ama EWURADZE, Israel Nyankopɔn no,
EZR.4.2, nna wɔtwee piin Zerubabel, na egyanom efiefi etsitsir no, na wɔsee hɔn dɛ, Wɔmma yɛnye hom nsi: osiandɛ yɛsɔr hom Nyankopɔn no, dɛ mbrɛ hom yɛ yi; na ɔno na yɛbɔ no afɔr ofitsi Asiriahen Esar-haddon a ɔdze hɛn baa ha no ne nda no mu.
3. Na Zerubabel, na Jesua, na Israel egyanom efiefi etsitsir nkaa no see hɔn dɛ, Hom nnyi hweeara nye hɛn yɛ dɛ hom nye hɛn besi dan ama hɛn Nyankopɔn; na hɛnara nko bɔbɔ mu esi ama EWURADZE, Israel Nyankopɔn no, dɛ mbrɛ Persiahen Sirus ahyɛ hɛn no.
4. Nna asaase no do nkorɔfo no, gogoow Juda ɔman no abaw, na wotuu hɔn akoma wɔ adansi no mu,
EZR.4.5, na wɔbobɔɔ apamfo paa tsiaa hɔn, dɛ wonsiw hɔn tsirmpɔw kwan, wɔ Persiahen Sirus ne nda no nyinara mu araa dze kodu Persiahen Darius n'ahendzi no mu.
6. Na Ahasuerus n'ahendzi no mu, n'ahendzi ahyɛse no mu, nna wɔkyerɛɛw ntoatoa nwoma dze tsiaa Juda na Jerusalɛm mba no.
7. Na Artasɛkeses ne nda no mu na Bishlam, Mitredat, Tabeel, na ne nsɛfo nkaa no kyerɛɛw Persiahen Artasɛkeses; na nwoma no wɔkyerɛɛw no wɔ Siria kyerɛwee mu, na wɔkyerɛɛ ase so wɔ Siria kasa mu.
8. Eguasosɛmpanyin Rehum na ɔkyerɛwfo Simsai kyerɛɛw nwoma no tsiaa Jerusalɛm dze kɛmaa ɔhen Artasɛkeses dɛm dɛ:
9. nna eguasosɛmpanyin Rehum, na kyerɛwfo Simsai, na hɔn mfɛfo nkaa no; atsɛmbuafo, ambradofo, abirɛmpɔn, Persiafo, Erekfo, Babilɔnfo, Susafo a hɔnara so nye Elamfo,
EZR.4.10, na amanaman nkaa a Ɔsenapar kɛse a ɔwɔ dzin no dze hɔn bae, na ɔdze hɔn boguu Samaria kurow mu, na aman nkaa a wɔwɔ esuegya noho no mu no, na adze kyerɛwee.
11. Nwoma a wɔdze somae ma wɔdze kɛmaa ɔhen Artasɛkeses no no nsusudo nye yi; Wo nkowaa mbarimba a wɔwɔ esuegya noho no, na adze.
12. Wɔmma ɔhen nhu, dɛ Jewfo a wofi wo nkyɛn bae no wɔaba hɛn nkyɛn wɔ Jerusalɛm; wɔrekyekyer etuatsew kurow bɔn no, na woewie ho afasu no, na woemiamia fapem no mu.
13. Afei wɔmma ɔhen nhu, dɛ sɛ wɔkyekyer kurow yi, na wowie ho afasu no a, ɔno wɔnnkɛma ɔtow, amandze, anaa kwandodze, na no nsunsuando bɛyɛ na ahemfo hɔn adze abɔ hɔn.
14. Afei osiandɛ ahemfie nkyen na yedzi, na ɔnnsɛ hɛn dɛ yɛtsena ho hwɛ ɔhen n'adapaabɔ no ntsi, na yɛasoma dɛ wɔmbɛda no edzi nkyerɛ ɔhen:
15. ma wɔnhwehwɛ w'egyanom nkaa nwoma no mu: na ibohu no wɔ nkaa nwoma no mu, na ehu dɛ kurow yi yɛ etuatsew kurow, na obusufo dze ma ahemfo na amansin, na wɔatwe manso wɔ ɔnoara mu fi tsetseberdo: iyi ntsi na wɔbɔɔ kurow no.
16. Hɛn dze, yɛreda no edzi akyerɛ ɔhen dɛ, sɛ wɔkyekyer kurow yi, na wowie ho afasu no a, ɔno irinnya kyɛfa biara wɔ esuegya noho.
17. Nna ɔhen no somae ma wɔdze mbuae kɛmaa eguasosɛmpanyin Rehum, na kyerɛwfo Simsai, na hɔn mfɛfo nkaa no a wɔtsetse Samaria, na aman nkaa a wɔwɔ esuegya noho no mu no dɛ, Asomdwee, na adze.
18. Nwoma no a hom somae ma wɔdze brɛɛ hɛn no wɔakenkan no kofee wɔ m'enyim.
19. Na emi so mehyɛe, na wɔahwehwɛ mu, na woehu dɛ kurow yi fi tsetseberdo na ɔmaa noho tsiaa ahemfo, na etuatsew na mansotwe sisii mu.
20. Ahemfo akatakyi so na wɔahwɛ Jerusalɛm do, hɔn na wɔhwɛɛ aman a ɔwɔ esuegya noho nyinara do; na ɔtow, amandze, na kwandodze so wotuae maa hɔn.
21. Afei hom nhyɛ mbra mma mbarimba no ngyaa, na amma wɔannkyekyer kurow yi ma onkodu dɛ mara mebɛhyɛ ho mbra ana.
22. Na hom nhwɛ yie ma hom aannyɛ nyaanyaa wɔ mu: ɔyɛ dɛn ntsi na ɔsɛɛ botu mpon ma ahemfo adze abɔ hɔn?
23. Afei aber a ɔhen Artasɛkeses no nwoma no no nsusudo no wɔkenkaan no wɔ Rehum, na kyerɛwfo Simsai, na hɔn mfɛfo no enyim ara pɛr, nna wosii mu ntsɛmara baa Jerusalɛm Jewfo no nkyɛn, na wɔdze nhyɛ na tum siiw hɔn kwan.
24. Nna wogyaa Nyankopɔn ne fi no a ɔwɔ Jerusalɛm no no ho edwuma no yɛ; na ɔkwan siwii araa dze kodur Persiahen Darius n'ahendzi mu afe a otsia ebien no mu.

## Tsir 5

1. Afei nkɔnhyɛfo no, nkɔnhyɛnyi Hagai, na Iddo ne ba Zekaria hyɛɛ Jewfo a wɔwɔ Juda na Jerusalɛm no nkɔm; Israel Nyankopɔn ne dzin mu na wɔhyɛɛ hɔn nkɔm.
2. Nna Sealtiel ne ba Zerubabel, na Jozadak ne ba Jesua soɛree, na wɔhyɛɛ ase dɛ worisi Nyankopɔn fi no a ɔwɔ Jerusalɛm no; na Nyankopɔn no nkɔnhyɛfo no ka hɔn ho, susuoo hɔn mu.
3. Mber no mu ara na Tattenai, ambrado no a ɔwɔ esuegya noho no, na Setar-bozenai, na hɔn mfɛfo baa hɔn do, na wɔsee hɔn dɛ, Woana na ɔhyɛɛ hom mbra dɛ hom nsi dan yi, na wonwie fasu yi?
4. Nna wɔsanee so bisaa hɔn dɛ, Na hɔn worisi dan yi edzi nye dɛn?
5. Naaso nna hɔn Nyankopɔn n'enyiwa wɔ Jewfo mpanyimfo no do, ntsi woennsiw hɔn kwan, kɛpem dɛ asɛm no bodu Darius nkyɛn, na nkyii wɔdze no ho mbuae nwoma bɛsan aba.
6. Nwoma no a esuegya noho ambrado Tattenai, na Setar-bozenai, na ne mfɛfo Afarsakfo a wɔwɔ esuegya noho somae ma wɔdze kɛmaa ɔhen Darius no no nsusudo nye yi:
7. wɔsomae ma wɔdze nwoma bi kɛmaa no a wɔakyerɛw mu dɛm; Asomdwee ara nko na ɔnka ɔhen Darius.
8. Wɔmma ɔhen nhu dɛ yesii mu kɔr Juda ɔmansin mu, Nyankopɔn kɛse no ne fie hɔ, na wɔdze abo akɛse risi, na wɔdze ndua egugu fasu no do, na edwuma yi wɔreyɛ no ɔyɛ pa ara, na ɔreyɛ yie wɔ hɔn nsaano.
9. Nna yebisaa mpanyimfo no na yɛsee hɔn dɛ, Woana na ɔhyɛɛ hom mbra dɛ hom nsi dan yi, na hom nwie fasu yi?
10. Yebisabisaa hɔn edzin so dɛ yɛrebɛka akyerɛ wo ma yaakyerɛkyerɛw mbarimba a wɔyɛ hɔn mu etsitsir no edzin.
11. Na mbrɛ wobuaa hɛn nye yi, dɛ, Hɛn dze, yɛyɛ ɔsor na asaase Nyankopɔn no nkowaa, na yerisi fi a wosii no dadaada mfe pii yi a Israelhen kɛse bi sii na owiei no.
12. Na n'ekyir no hɛn egyanom yii sor Nyankopɔn no ebufuw no, na ɔdze hɔn hyɛɛ Babilɔnhen Nebukadenezar, Kaldeanyi no nsa, ɔno na ɔsɛɛ fi yi, na ɔsosoo ɔman no kɔr Babilɔn.
13. Na mbom Babilɔnhen Sirus n'afe a odzi kan no mu, nna ɔhen Sirus hyɛɛ mbra dɛ wonsi Nyankopɔn ne fi yi.
14. Na Nyankopɔn ne fie sika na dwetɛ ndzɛmba a Nebukadenezar faa no wɔ asɔrdan a ɔwɔ Jerusalɛm no mu, na ɔdze baa Babilɔn asɔrdan mu no so, ɔno na ɔhen Sirus yiyii no wɔ Babilɔn asɔrdan no mu, na wɔdze hyɛɛ obi a ne dzin dze Sesbazar a ɔnoara ɔahyɛ no ambrado no ne nsa;
15. na ɔsee no dɛ, Fa ndzɛmba yi kɔ kesie asɔrfi a ɔwɔ Jerusalɛm no mu no, na ma wonsi Nyankopɔn dan no wɔ ne sibew.
16. Sesbazar yi ara na ɔbae bɛhyɛɛ Nyankopɔn fie a ɔwɔ Jerusalɛm no ase: na ofitsi ber no ara dze bodu sisei yi wɔdze no si ara, na eso wonnwiei yi.
17. Dɛm ntsi afei, sɛ ɔhen hwɛ dɛ oye a, ɔno ma wɔnhwehwɛ ɔhen n'adzekorafi a ɔwɔ Babilɔn no mu nhwɛ, kyerɛ dɛ ɔtse dɛm, dɛ ɔhen Sirus na ɔhyɛɛ mbra dɛ wonsi Nyankopɔn dan yi wɔ Jerusalɛm anaa, na wɔmma ɔhen nsoma ma wɔmbɛka ne pɛ a ɔwɔ asɛm yi ho nkyerɛ hɛn.

## Tsir 6

1. Nna ɔhen Darius hyɛɛ mbra ma wɔkɔhwehwɛɛ nwomakorafi no mu, mbrɛ wɔdze akoradze sie wɔ Babilɔn no.
2. Na wokohun nwoma mbobɔwee bi wɔ Akmetha ahemfie a ɔwɔ Media ɔmansin mu no, no mu, na wɔakyerɛw asɛm bi wɔ mu dɛ:
3. Ɔhen Sirus n'afe a odzi kan no mu no, ɔhen Sirus hyɛɛ mbra dɛ; Nyankopɔn ne fi a ɔwɔ Jerusalɛm no dze, wɔmma wonsi, ma ɔnyɛ beebi mbrɛ wɔbɔ afɔr, na wɔmma ne fapem nyɛ dzendzenndzen; na no krɔn basafa eduasa na ne tɛtɛr basafa eduasa;
4. nye abo akɛse akyerɛpɛn ebiasa, na ndua kyerɛpɛn kor: na wɔmma womfi ɔhen ne fie mbɔ no ho kaw no:
5. na eso wɔmma Nyankopɔn ne fie sika na dwetɛ ndzɛmba a Nebukadenezar kɛfaa no wɔ asɔrdan no a ɔwɔ Jerusalɛm no mu, na ɔdze baa Babilɔn no, nsan mfa mma, na wɔmfa nkɔ asɔrdan no a ɔwɔ Jerusalɛm no mu bio, biara nkesi ne sibew, na fa sisi Nyankopɔn ne fie hɔ.
6. Dɛm ntsi afei ɔwo Tattenai, esuegya noho ambrado, na Setar-bozenai, na hom mfɛfo Afarsakfo a wɔwɔ esuegya noho, hom ntwe hom ho mfi hɔ koraa:
7. hom ngyaa Nyankopɔn fi no ho edwuma no n'ekyir dzi; hom mma Jewfo ambradofo na Jewfo mpanyimfo no nsi Nyankopɔn fi no wɔ ne sibew.
8. Nkyii so mara na merehyɛ mbra makyerɛ hom dza hom nyɛ mma Jewfo mpanyimfo yi wɔ Nyankopɔn ne fi no ne nsii mu: ɔnye dɛ hom mfa ɔhen n'efidze no, mekyerɛ esuegya noho tow no, no mu bi, ntua ahwerdze ne kaw no ntsɛmara mfa mma mbarimba no amma woeenngyaa.
9. Na adze a ohia hɔn no, anantwisaa mburwa, na nguannyin, na nguambaa nyina a wɔdze bɔbɔ sor Nyankopɔn hyew afɔr, ewifua, nkyen, nsa, na ngo, dɛ mbrɛ asɔfo a wɔwɔ Jerusalɛm no bɛkyerɛ no ara, na wɔmma wɔmfa mma hɔn dabaa, mma wonngyaa:
10. ama wɔaabɔ afɔr huanhuam ama sor Nyankopɔn no, na wɔaabɔ ɔhen, na ne mba, nkwa ho mpaa.
11. Eso m'ahyɛ mbra dɛ obiara a ɔbɛsakyer asɛm yi enyi no, wɔmma wonyi ne dan do mpuna, na wɔnkyekyer no mfam ho nsi hɔ; na wɔmma ne fie nyɛ sumina wɔ iyi ntsi:
12. Na Nyankopɔn a ɔama ne dzin tse hɔ no, ombutuw ahemfo na aman nyinara a wɔbɛtsen hɔn nsa asakyer enyi dɛ wɔresɛɛ Nyankopɔn ne fi yi a ɔwɔ Jerusalɛm yi. Mara Darius na mahyɛ mbra yi: wɔmma wɔmfa mbɔdzembɔ nyinara nyɛ.
13. Nna Tattenai, esuegya noho ambrado no, na Setar-bozenai, na hɔn mfɛfo no yɛɛ dza ɔhen Darius dze kɔree no dɛm ntsɛmara.
14. Na Jewfo mpanyimfo no sisii na wɔyɛɛ prɔmprɔm, ɔnam nkɔnhyɛnyi Hagai na Iddo ba Zekaria nkɔnhyɛ no do. Na wosii ɔdan no na wowiei, dɛ mbrɛ Israel Nyankopɔn ne mbrasɛm, na dɛ mbrɛ Sirus, na Darius, na Persiahen Artasɛkeses mbra no tse ara.
15. Na wowiee fi no wɔ bosoom Adar ne da a otsia ebiasa no a ɔyɛ ɔhen Darius n'ahendzi mu afe a otsia esia no mu.
16. Na Israelmba no, asɔfo na Levifo no, na ndɔmmumkɔfo mba nkaa no, wɔdze ahosɛpɛw dzii Nyankopɔn ne fie no mbueida pa no.
17. Na wɔbobɔɔ Nyankopɔn ne fi yi no mbueida pa no ho afɔr anantwisaa ɔha, nguannyin ahaenu, nguambaa ahaanan; na mpɔnkyenyin a wɔdze bɔ Israel nyinara hɔn tsir bɔn ho afɔr, duebien, dɛ mbrɛ Israel ebusuakuw ebusuakuw no dodow tse.
18. Na wɔdze asɔfo no sisii hɔn ekuw mu, na Levifo no wɔ hɔn nkyekyɛmu mu, wɔdze maa Nyankopɔn no som a ɔwɔ Jerusalɛm no; dɛ mbrɛ wɔakyerɛw no wɔ Moses nwoma no mu no.
19. Na ndɔmmumkɔfomba no dzii apaho no wɔ bosoom a odzi kan no ne da a otsia duanan no mu.
20. Na ɔsɔfo no na Levifo no abɔ mu kor atsew hɔnho; hɔn nyinara hɔn ho atsew: na wokunkum apaho no maa ndɔmmummba no nyinara, na hɔn nuanom asɔfo no, na hɔnara hɔnho.
21. Na Israelmba a wofi ndɔmmumkɔ mu bae no, na hɔn a wɔatsew hɔnho efi asaase no do amanamamfo efifidze ho aba hɔn nkyɛn, dɛ wɔrobɔsɔr EWURADZE, Israel Nyankopɔn no so dzii bi,
EZR.6.22, na wɔhyɛɛ epitsi afahyɛ no enyigye mu araa nda esuon; osiandɛ EWURADZE maa hɔn enyi gyee, na ɔdaan Asiriahen no n'akoma baa hɔn do, ma ɔbɛhyɛɛ hɔn nsa dzen wɔ Nyankopɔn, Israel Nyankopɔn no, ne fi ho edwuma no mu.

## Tsir 7

1. Afei iyinom ekyir no, Persiahen Artasɛkeses n'ahendzi no mu no, Ezra a ɔyɛ Seraia ba, Azaria ba, Hilkia ba no,
EZR.7.2, Sallum ba no, Zadok ba no, Ahitub ba no,
EZR.7.3, Amaria ba no, Azaria ba no, Meraiot ba no.
4. Zerahia ba no, Uzi ba no, Bukki ba no,
EZR.7.5, Abishua ba no, Finehas ba no, Eleazar ba no, ɔsɔfopanyin Aaron ba no:
6. Sii mu fi Babilɔn bae; eso nna ɔyɛ ɔkyerɛwfo a ɔawea Moses mbra no a EWURADZE, Israel Nyankopɔn no, dze maa no no mu: na ɔhen no dze dza obisae nyinara maa no, osiandɛ n'EWURADZE ne Nyankopɔn ne nsa wɔ no do.
7. Na Israelmba no mu bi, nye asɔfo no, nye Levifo no, nye adwontofo no nye mbobowano ahwɛfo no, nye asɔrfi asomfo no mu binom baa Jerusalɛm wɔ ɔhen Artasɛkeses n'afe a otsia esuon no mu.
8. Na ɔbaa Jerusalɛm wɔ bosoom a otsia enum no a, ɔyɛ ɔhen no n'afe a otsia esuon no ara mu.
9. Na bosoom a odzi kan no ne da a odzi kan no mu nna ɔhyɛɛ ase dɛ orifi Babilɔn afow akɔ, na bosoom a otsia enum no ne da a odzi kan no mu nna ɔbaa Jerusalɛm, dɛ mbrɛ ne Nyankopɔn ne nsa pa a ɔwɔ no do no tse.
10. Osiandɛ nna Ezra esiesie n'akoma dɛ ɔbɔhwehwɛ EWURADZE ne mbra no, na oedzi do, na ɔaakyerɛkyerɛ ahyɛdze na atsɛmbusɛm wɔ Israel.
11. Afei nwoma a ɔhen Artasɛkeses dze maa ɔsɔfo Ezra, ɔkyerɛwfo no, no mu nsɛm nye yi.
12. Artasɛkeses, ahemfo hen no, dze kɛma ɔsɔfo Ezra, ɔsor Nyankopɔn ne mbra ho kyerɛwfo a odzi mu na adze.
13. Mara na mehyɛ mbra dɛ, m'ahenman mu nyimpa biara a ofi Israel man mu, na hɔn asɔfoe na Levifo no mu a hɔnankasa wɔpra hɔn yamu dɛ wɔbɔkɔ Jerusalɛm no, wɔnye wo nkɔ.
14. Susuampa dɛ wofi ɔhen na n'apamfo beesuon no enyim asoma wo dɛ kɔhwehwɛ Juda na Jerusalɛm mu dɛ mbrɛ wo Nyankopɔn mbra a ɔwɔ wo nsamu no tse;
15. na fa dwetɛ na sika a ɔhen na n'apamfo apra hɔn yamu dze ama Israel Nyankopɔn a ne tsenabew wɔ Jerusalɛm no,
EZR.7.16, na dwetɛ na sika nyinara a ibenya no wɔ Babilɔn ɔmansin nyinara mu no, ɔnye ayamuyi afɔrbɔdze a ɔman no, na asɔfo no, praa hɔn yamu dze maa hɔn Nyankopɔn ne fi a ɔwɔ Jerusalɛm no;
17. dɛm ntsi bɔ mbɔdzen ara fa sika no totɔ anantwisaa, nguannyin, nguambaa, ɔnye hɔn ho edziban afɔr na hɔn nom afɔr, na fa kɔbɔ afɔr wɔ afɔrmbukyia a ɔwɔ hom Nyankopɔn ne fi a ɔwɔ Jerusalɛm no mu no do.
18. Na adze biara a oye wɔ ɔwoara na wo nuanom no enyi do dɛ wɔdze dwetɛ na sika no ne nkaa no bɛyɛ no, hom nyɛ no dɛ mbrɛ hom Nyankopɔn no pɛ.
19. Na ndzɛmba a wɔdze ama wo wɔ wo Nyankopɔn fi no som ho no, yi no wɔ Jerusalɛm Nyankopɔn no enyim ma.
20. Na adze biara so a ohia ma wo Nyankopɔn fi a ohia dɛ edze bɛma no, yi no wɔ ɔhen n'adzekorafi no mu ma.
21. Na emi, mekyerɛ mara ɔhen Artasɛkeses, mehyɛ mbra ma adzekorafo nyinara a wɔwɔ esuegya noho no dɛ, adze biara a ɔsɔfo Ezra, ɔsor Nyankopɔn ne mbra kyerɛwfo no, bebisa hom no, wɔmfa mma mbɔdzembɔ do ara,
EZR.7.22, nkodu dwetɛ  talent   ɔha, na ewifua esusudze ɔha, na wenyin galɔn ahaenum nye eduonum, na ngo galɔn ahaenum nye eduonum, na nkyen a wonnkotum akan.
23. Adze biara a ɔsor Nyankopɔn ahyɛ no, wɔmma wɔnyɛ no pɛr mma ɔsor Nyankopɔn ne fi no; na ɔbɛyɛ dɛn ntsi na ebufuw bɔsoɛr wɔ ɔhen na ne mba ahenman no do?
24. Eso yɛrema hom ehu dɛ, asɔfo, na Levifo no, adwontofo, mbobowano ahwɛfo, Netinfo, anaa Nyankopɔn ne fie asomfo no mu biara ɔmmfa kwan mu dɛ wɔgye hɔn tow, amandze, anaa ɔkwandodze.
25. Na ɔwo, Ezra, dɛ mbrɛ wo Nyankopɔn ne nyansaa a ɔwɔ wo nsamu no tse, na hyehyɛ nsɛndzifo na atsɛmbuafo a wobobu nkorɔfo a wɔwɔ esuegya noho nyinara atsɛn, hɔn a wonyim wo Nyankopɔn ne mbra no nyinara; na hom nkyerɛkyerɛ nyia onnyim no so.
26. Na obiara a onnkedzi wo Nyankopɔn ne mbra, na ɔhen ne mbra do no, wombu no ho atsɛn mbɔdzembɔ do ara, sɛ ɔgye owu o, otu o, efidze no fom o, efiadze nda o.
27. Nhyira nka EWURADZE, hɛn Nyankopɔn a ɔdze dɛm adze yi ahyɛ ɔhen n'akoma mu, dɛ ɔdze rebɛyɛ EWURADZE ne fi a ɔwɔ Jerusalɛm no fɛɛfɛw;
28. na ɔatrɛ mbɔbɔrhu mu aba no do wɔ ɔhen na n'apamfo, na ɔhen ne mbapɔmba akatakyi no nyinara enyim. Na emi, minyaa ahoɔdzen dɛ mbrɛ m'EWURADZE me Nyankopɔn ne nsa a ɔwɔ mo do no tse, na moboaboaa Israel mu nyimpa etsitsir no ano hyiae dɛ wɔnye me mfow nkɔ.

## Tsir 8

1. Afei iyinom nye hɔn egyanom efiefi etsitsir, na hɔn a ɔhen Artasɛkeses n'ahendzi no mu no wɔnye me fi Babilɔn sii mu kɔree no, hɔn ebusuasantsen nye yi.
2. Finehasmba mu, Gersom: Itamarmba mu, Daniel: Davidmba mu, Hatus.
3. Sekaniamba mu; Parosmba mu, Zekaria: na wɔnam hɔn ebusuasantsen do kaan mbanyin mu ɔha eduonum kaa no ho.
4. Pahat-moabmba mu, Zerahia ba Eliehoenai; na mbanyin ahaenu ka no ho.
5. Sekaniamba mu, Jahaziel ba no; na mbanyin ahaasa ka no ho.
6. Na Adinmba mu, Jonatan ba Ebed; na mbanyin eduonum ka no ho.
7. Elammba mu, Atalia ba Jesaia; na mbanyin eduosuon ka no ho.
8. Sefatiamba mu, Maekɛl ba Zebadia, na mbanyin eduowɔtwe ka no ho.
9. Joabmba mu, Jehiel ba Obadia; na mbanyin ahaenu duawɔtwe ka no ho.
10. Selomitmba mu, Josifia ba no; na mbanyin ɔha eduosia ka no ho.
11. Na Bebaimba mu, Bebai ba Zekaria; na mbanyin eduonu awɔtwe ka no ho.
12. Azgadmba mu, Hakatan ba Johanan; na mbanyin ɔha na du ka no ho.
13. Adonikammba a wodzi ekyir no mu; hɔn edzin nye yi, Elifelet, Jeuel, na Semaia, na mbanyin eduosia ka no ho.
14. Na Bigivaimba mu, Utai na Zabud; na mbanyin eduosuon ka no ho.
15. Na moboaboaa hɔn ano hyiaa esutsen a ɔpem kɔ Ahava no ho, na yɛkyeer hɔ nsera ndaansa; na mohwehwɛɛ ɔman no nye asɔfo no mu, na mennhu Levimba no mu bi wɔ hɔ.
16. Nna mosomae ma wɔkɛfrɛɛ Eliezer Ariel, Semaia, na Elnatan, na Jarib, na Elnatan, na Natan, na Zekaria, na Mesullam, nyimpa etsitsir no; eso Joiarib, na Elnatan a wɔyɛ akyerɛkyerɛfo no.
17. Na mosomaa hɔn ma wɔkɔr Iddo, otsitsir a ɔwɔ Kasifia kurow mu no nkyɛn; na mekaa dza wɔnkɛka nkyerɛ Iddo na no nuanom Netinfo a wɔwɔ Kasifia kurow mu no kyerɛɛ hɔn, dɛ wɔmfa asomfo a wɔbɔsom wɔ hɛn Nyankopɔn fie mbrɛ hɛn.
18. Na dɛ mbrɛ hɛn Nyankopɔn ne nsa pa a ɔwɔ hɛn do tse no, wɔbrɛɛ hɛn onyimdzefo bi a ofi Mahili, Levi ba no, Israel ba no, ne mba no mu; na Serebia, ne mba na no nuanom duawɔtwe ka no ho;
19. na Hasabia, na Jesaia a ofi Merarimba mu, no nuanom na hɔn mba eduonu ka no ho;
20. na Netinfo so a David na mbapɔmba no yii hɔn maa Levifo som no, wɔyɛ Netinfo ahaenu eduonu: hɔn nyinara wɔbobɔɔ hɔn edzin.
21. Na mobɔɔ mbuadadzi ho dawur wɔ hɔ, wɔ esutsen Ahava do, ama yaabrɛ hɛnho adze wɔ hɛn Nyankopɔn enyim, ahwehwɛ no hɔ kwan tsenenee ama hɛnho, na hɛn mbofraba, na hɛn ahodze nyinara.
22. Na ɔyɛɛ me enyito dɛ mibebisa ɔhen hɔ nsordaafokuw na mpɔnkɔdofo ma wɔaaboa hɛn wɔ atamfo ho wɔ kwan mu: osiandɛ yɛaka akyerɛ ɔhen, dɛ, Hɛn Nyankopɔn ne nsa wɔ hɔn a wɔhwehwɛ no nyinara do dze ma hɔn yie: na no tum na n'ebufuw wɔ hɔn a wɔpow no nyinara do.
23. Nna yedzii mbuada na yɛserɛɛ iyi wɔ hɛn Nyankopɔn hɔ: na otsiee hɛn.
24. Nna miyii asɔfo no mu etsitsir duebien, mekyerɛ Serebia, Hasabia, na hɔn nuanom no mu du ka hɔn ho,
EZR.8.25, na mikeer dwetɛ, na sika, na ndzɛmba no, mekyerɛ hɛn Nyankopɔn fi ho afɔrbɔdze a ɔhen na n'apamfo, na ne mbapɔmba, na Israel a wohun wɔ ho no nyinara, dze mae no, na medze hyɛɛ hɔn nsa:
26. na mikeer dwetɛ  talent   ahaesia eduonum mpo so hyɛɛ hɔn nsa, na dwetɛ ndzɛmba  talent   ɔha; sika so  talent   ɔha;
27. na sika mbɛɛsen eduonu a ɔsom sika  darik   apem; na boran fɛɛfɛw ndzɛmba hyɛnhyɛn ebien a no bo yɛ dzen dɛ sika.
28. Na mesee hɔn dɛ, Hom yɛ krɔnkrɔndze ma EWURADZE, na ndzɛmba yi so yɛ krɔnkrɔn; na dwetɛ na sika no yɛ ayamuyi afɔr dze ma EWURADZE, hom egyanom Nyankopɔn no.
29. Hom nweɔn, na wɔnhwɛ do ara, nkodu dɛ hom beker no wɔ asɔfo etsitsir no na Levifo no, na Israel mu egyanom efiefi do mbapɔmba no hɔn enyim, wɔ Jerusalɛm, wɔ EWURADZE ne fi no ne mpia no mu.
30. Nna asɔfo no na Levifo no gyee dwetɛ na sika, na ndzɛmba no a wokerii no dɛ wɔdze reba Jerusalɛm dze abɛma hɛn Nyankopɔn no fi no.
31. Na bosoom a odzi kan no ne nda a otsia duebien no mu na yefi esutsen Ahava ho sii mu dɛ yɛrokɔ Jerusalɛm: na hɛn Nyankopɔn nsa wɔ hɛn do, na ɔgyee hɛn fii atamfo na ɔkwan do atsɛweefo no nsamu.
32. Na yebodur Jerusalɛm, na yɛtsenaa hɔ ndaansa.
33. Na da a otsia anan no, wokeer dwetɛ no na sika no na ndzɛmba no wɔ hɛn Nyankopɔn fie, dze hyɛɛ Uria ba sɔfo Meremot nsa; na Finehas ba Eleazar ka no ho; na Jesua ba Jozabad, na Binnui ba Noadia, Levifo no, ka hɔn ho;
34. na wɔkanee na wokeer ne nyinara, na wɔkyerɛɛw ne nyinara wɔ nwoma mu.
35. Ndɔmmumkɔmba no a wofi amantu mu bae no, wɔdze ɔhyew afɔr brɛɛ Israel Nyankopɔn no, Israel nyinara tsir dze, anantwisaa duebien, nguannyin eduokron esia, nguambaa eduosuon esuon, bɔn ho afɔr mpɔnkyenyin duebien: iyi nyinara yɛ hyew afɔr dze ma EWURADZE.
36. Na wɔdze ɔhen no ne mbra no maa ɔhen n'amansin do ahwɛfo na n'ambradofo a wɔwɔ esuegya noho no, na wɔwowaaw ɔman no na Nyankopɔn ne fi no.

## Tsir 9

1. Afei aber a wowiee ndzɛmba yi yɛ no, na mbapɔmba no twee piin me nkyɛn, dɛ, Israelman, na asɔfo na Levifo no, wɔnntseew hɔnho mmfii asaase no do aman no ho, wɔreyɛ dɛ mbrɛ hɔn ekyiwadze no tsetsee, mekyerɛ dɛ mbrɛ Keenanfo, Hitifo, Perizfo, Jebusfo, Ammonfo, Moabfo, Egyptfo, na Amorifo yɛ no.
2. Na wɔafefa hɔn mbabaa mu bi amema hɔnho na hɔn mbabanyin; ma asefo krɔnkrɔn no dze hɔnho akɔfora asaase no do aman no mu: ampa, mbapɔmba na mpanyimfo no nsa na odzi mbrato yi mu tsitsir.
3. Na aber a metsee asɛm yi no, metsetseew m'atar na m'akatado mu, na mututuu me tsinhwi na m'abɔdwesa, na medze ahobow tsenaa famu.
4. Nna obiara a no ho popo wɔ Israel Nyankopɔn ne nsɛm ho no osian ndɔmmumkɔfo no hɔn mbrato no ntsi no, boaboaa hɔn ano baa me nkyɛn; na medze ahobow tsenaa hɔ ara ma okodur ewimbir afɔrbɔ no mu.
5. Na ewimbir afɔrbɔ no mu na mosoɛree fii m'ahobrɛadze no mu, mekyerɛ matsetsew m'atar na m'akatado no mu; na mokotoow mo ntwɛr enyim, na metserɛɛw me nsamu kyerɛɛ EWURADZE me Nyankopɔn;
6. na mesee dɛ, Ao, me Nyankopɔn, m'enyi ato na ɔyɛ me fɛr so dɛ mebɛma m'enyi do makyerɛ ɔwo, me Nyankopɔn: osiandɛ hɛn emumuyɛ adɔɔ so wɔ hɛn tsir do, na hɛn afɔdzi afow ekodu sor.
7. Ofitsi hɛn egyanom aber do no afɔdzi kɛse mbordo mu na yɛwɔ ara dze ebodu ndɛ da yi; na osian hɛn emumuyɛ ntsi, woeyi hɛn, hɛn ahemfo, na hɛn asɔfoe, ahyɛ asaase ahemfo nsa, wɔdze ama afona, ndɔmmumkɔ, ɔfomdzi, na enyimguase, dɛ mbrɛ ɔtse ndɛ da yi.
8. Na afei mber kakrabaa bi na woeyi EWURADZE hɛn Nyankopɔn hɔ adom akyerɛ hɛn, ma woeegyaa hɛn nkaa, ma woeefi mu eguan, na wɔaama hɛn bambɔ wɔ ne bea krɔnkrɔn no do, ma hɛn Nyankopɔn aatsew hɛn enyi, na ɔaama dzenhyɛ kakra wɔ hɛn nkowaasom mu.
9. Na yɛyɛ nkowaa dze; naaso hɛn Nyankopɔn mmpoow hɛn wɔ hɛn nkowaasom mu, na mbom ɔama ehumbɔbɔr ato hɛn wɔ Persia ahemfo enyim, dɛ ɔbɛma hɛn dzenhyɛ, ma yaama hɛn Nyankopɔn fi no do esi hɔ, na yaakyekyer ne n'ekurofo, na ɔaama hɛn fasu bi wɔ Juda na Jerusalɛm.
10. Na afei, hɛn Nyankopɔn, yɛnse dɛn wɔ iyi ekyir? Osiandɛ yɛapow wo mbransɛm a
11. edze nam wo nkowaa nkɔnhyɛfo no do hyɛe, dɛ, Asaase a hom rokɔ akɛfa no, ɔyɛ asaase a no ho ekum wɔ asaase no do aman no hɔn efifidze no mu, ɔnam hɔn ekyiwadze a ɔayɛ fi ano kor kɛpem ano kor so, wɔ hɔn efifidze mu no ntsi.
12. Dɛm ntsi afei mma hom mmfa hom mbabaa mma hɔn mbabanyin, nkyii so mma hom nnkɛgye hɔn mbabaa mbrɛ hom mbabanyin, na eso mma hom nnhwehwɛ hɔn asomdwee anaa hɔn eyiedzi ara da: ama hom aahyɛ dzen, na woeedzi asaase no do yie, na wɔdze aayɛ egyapadze dze egya hom mba daa.
13. Na dza osian hɛn ndzeyɛbɔn na hɛn afɔdzi kɛse no ntsi ma aba hɛn do no nyinara ekyir yi, wɔ dɛ ɔwo hɛn Nyankopɔn atsea hɛn kakraba asen mbrɛ hɛn emumuyɛ regye, na igyaa hɛn nkaa a ɔtse dɛm yi,
EZR.9.14, aso yɛnto wo mbrasɛm bio, na yɛmfa hɛnho nkɔbɔ aman a wɔyɛ ekyiwadze yi ho wɔ awarwar mu anaa? Aso nkyɛ wo bo nnkofuw hɛn ara ma ekodu dɛ yɛbɛhyew ma obiara nnkɛka a obefi mu efi bi a?
15. EWURADZE, Israel Nyankopɔn, ɔwo na eyɛ tseneneenyi; osiandɛ yɛaka dɛ nkaa a yeefi mu efi, dɛ mbrɛ ɔtse ndɛ yi: hwɛ, yɛwɔ w'enyim wɔ hɛn afɔdzi mu; na osian iyi ntsi, obiara nnkotum egyina w'enyim.

## Tsir 10

1. Afei aber a Ezra robɔ mpaa, na orusu na ɔrobobɔ noho famu reka bɔn wɔ Nyankopɔn ne fi no enyim no, nna Israel mu mboanofo kɛsenara, mbarimba na mbaa, na mbofraba boaboaa hɔn ano baa ne nkyɛn: na ɔman no suu pii.
2. Na Jehiel ba Sekania, obi a ofi Elammba mu no, buae see Ezra dɛ, Yɛayɛ bɔn etsia hɛn Nyankopɔn, dɛ yɛawarwar mbaa ananaben wɔ asaase do aman mu: naaso afei enyidado bi da ho wɔ hɔ ma Israel.
3. Dɛm ntsi afei wɔmma yɛnye hɛn Nyankopɔn ndzi ahyɛmu dɛ yebeyi yernom no nyinara edzi, na hɔn a wɔawowo hɔn no, dɛ mbrɛ mo wura, na hɔn a hɔn ho popo hɛn Nyankopɔn mbrasɛm ho hɔn apam no tse; na wɔmma wɔnyɛ no dɛ mbrɛ mbra no tse.
4. Soɛr; na dwumadzi no da wo do, na yɛtaa w'ekyir: hyɛ dzen, na yɛ.
5. Nna Ezra soɛree, na ɔmaa asɔfo, na Levifo, na Israel nyinara mu etsitsir no kekaa ntam dɛ wobedzi asɛm yi do. Nna wɔkekaa ntam.
6. Nna Ezra soɛree fii Nyankopɔn fi no enyim, na ɔkɔr Eliasib ba Jehohanan pia mu: na ɔbaa hɔ no, oenndzi edziban biara, na ɔannom nsu so: na odzii yaw wɔ ndɔmmumkɔfo no hɔn mbrato no ntsi.
7. Na wɔbɔɔ dawur kyimaa Juda na Jerusalɛm nyina kyerɛɛ ndɔmmumkɔfomba no nyinara dɛ wɔmboaboa hɔn ano nkehyia wɔ Jerusalɛm;
8. na obiara a ɔannkɔ ndaansa mu no, dɛ mbrɛ mbapɔmba na amampanyin apam tse no, n'ahodze nyinara wobehyira do akyɛ, na ɔnoara so woetu no efi ndɔmmumkɔfo no mu.
9. Nna Juda na Benjamin mbarimba nyinara boaboaa hɔn ano kehyiaa Jerusalɛm wɔ ndaansa no mu: ɔyɛ bosoom a otsia akron no ne da a otsia eduonu no mu: na ɔman no nyinara tsenatsenaa Nyankopɔn fi no n'enyim bea tɛtɛr no do hɔ ahopopo mu osian asɛm yi, na nyankom kɛse no ntsi.
10. Na ɔsɔfo Ezra soɛree gyinae, na ɔsee hɔn dɛ, Hom ato mbra, dɛ hom awarwar mbaa ananaben, dɛ wɔdze rema Israel afɔdzi adɔɔ so.
11. Dɛm ntsi afei hom nka hom bɔn nkyerɛ EWURADZE, hom egyanom Nyankopɔn no, na wɔnyɛ n'apɛdze; na wɔntsew homho mfi asaase no do amamba no na mbaa ananaben no ho.
12. Na mboanofo no nyinara dze ndze kɛse gyee do see dɛ, Dɛ mbrɛ ɔwoara aka no wɔ hɛn ho no, dɛmara so na otwar dɛ yɛyɛ.
13. Na mbom ɔman no dɔɔ so, na ɔyɛ nsutɔber, na yerunntum dɛ yebegyina guado, nkyii so iyi nnyɛ da kor anaa nda ebien bi edwuma: osiandɛ yɛato mbra kɛsenara wɔ asɛm yi mu.
14. Afei ma wonyi hɛn mbapɔmba nsi hɔ mma amamba no nyinara, na wɔmma hɔn a wɔwowɔ hɛn nkurow mu a wɔawarwar mbaa ananaben no nyinara, wɔnye kurow biara mu mpanyimfo, na n'atsɛmbuafo mbra, mber a wɔahyehyɛ mu araa ma onkodu dɛ hɛn Nyankopɔn n'ebufuhyew a ɔwɔ asɛm yi ho befi hɛn do.
15. Na Asahel ba Jonatan na Tikeva ba Jahzeia nko soɛree tsiaa asɛm yi: na Mesullam na Levinyi Sabbethai boaa hɔn.
16. Na ndɔmmumkɔfomba no yɛɛ dɛm. Na wofii ɔsɔfo Ezra, nye egyanom efiefi etsitsir a wɔwɔ hɔn egyanom efiefi no mu bi, nna wɔbobɔɔ hɔn nyinara hɔn edzin yiyii hɔn sisii nkyɛn; na wɔtsenatsenaa famu wɔ bosoom a otsia du no ne da a odzi kan no mu dɛ wɔrohwehwɛ asɛm no mu.
17. Na wɔnye mbarimba a wɔawarwar mbaa ananaben no nyinara wiei, wɔ bosoom a odzi kan no ne da a odzi kan no mu.
18. Na wohun asɔfomba mu hɔn a wɔawarwar mbaa ananaben: hɔn nye, Jozadak ba Jesua, na no nuanom mba mu, Maaseia, na Eliezer, na Jarib, na Gedalia.
19. Na wɔdze hɔn nsa maa dɛ wobegyaa hɔn yernom no: na wodzi fɔ ntsi, wɔdze nguankuw mu oguannyin bɔbɔɔ hɔn afɔdzi ho afɔr.
20. Na Immermba mu; Hanani na Zebadia.
21. Na Harimmba mu; Maaseia, na Elija, na Semaia, na Jehiel, na Uzia.
22. Pasurmba mu; Elioenai, Maaseia, Ismael, Netanel, Jozabad, na Elasa.
23. Na Levifo mu; Jozabad, na Simei, na Kelaia (ɔnoara nye Kelita), Petahia, Juda, na Eliezer.
24. Na adwontofo no mu; Eliasib: na mbobowano ahwɛfo no mu; Sallum, na Telem, na Uri.
25. Na Israel mu: Parosmba mu; Ramia, na Izia, Malkija, Mijamin, Eleazar, Malkija, na Benaia.
26. Na Elammba mu; Mattania, Zekaria, na Jehiel, na Abdi, Jeremot, na Elija.
27. Zatumba mu; Elioenai, Eliasib, Mattania, Jeremot, Zabad, na Aziza.
28. Bebaimba mu; Jehohanan, Hanania, Zabai, na Atlai.
29. Banimba mu; Mesullam, Malluk, Adaia, Jasub, Seal na Jeremot.
30. Na Pahat-moabmba mu; Adna, Kelal, Benaia, Maaseia, Mattania, Bezalel, Binnui, na Manaasɛ.
31. Harimmba mu; Eliezer, Ishija, Malkija, Semaia, Simeon;
32. Benjamin, Malluk na Semaria.
33. Hasummba mu; Matenai, Mataata, Zabad, Elifelet, Jeremai, Manaasɛ na Simei.
34. Banimba mu; Maadai, Amram, na Uel;
35. Benaia, Bedeia, Keluhi;
36. Vania, Meremot, Eliasib;
37. Mattania, Matenai, Jaasu;
38. Bani, Binnui, Simei;
39. Selemia, Natan, na Adaia;
40. Maknadebai, Sasai, Serai;
41. Azarel, na Selemia, Semaria;
42. Sallum, Amaria na Josef.
43. Nebomba mu; Jeiel, Mattitia, Zabad, Zebina, Iddo, Joel na Benaia.
44. Woyinom nyinara wɔawarwar mbaa ananaben: na hɔn mu binom nye hɔn awowo mba, na wɔpaam hɔn nye hɔn mba no nyina ma wɔkɔree.

