# Joel

## Tsir 1

1. Iyi nye EWURADZE n'asɛm a ɔbaa Petuel ba Joel hɔ no.
2. Hom nkɔdaa, hom ntsie iyi, na hom asaase do atsefo nyina, hom nyɛ aso. Aso iyi bi aba da wɔ hom nda mu, anaaso hom egyanom nda mu?
3. Hom nka ho asɛm nkyerɛ hom mba, na hom mba nka nkyerɛ hɔn mba, na hɔn so hɔn mba nka nkyerɛ mbasantsen a odzi do.
4. Ekuadze a efuse gyae no, abɛbɛw edzi; na dza abɛbɛw gyae no, konyinko edzi; na konyinko ndzikaase no, esa edzi.
5. Asabokwafo, hom nnyan na hom nsu; na hom nsanomfo nyina, hom ntwa ewuo, wɔ nsa fenemfenem ntsi, osiandɛ woetwa efi hom anomu.
6. Na ɔman bi etu aba m'asaase do, hɔn ho yɛ dzen, na hɔn dodow nnyi ano; hɔn se tse dɛ gyata se, na wɔwɔ gyata kɛse ne nyepi se.
7. Ɔasɛɛ mo wenyindua, na ɔawaawaa m'adɔmbadua ho: ɔapɔr ho ahon egu, na ɔatow akyen; n'abaw ho ayɛ sakosako.
8. Twa ewuo dɛ ɔbaabun a ofura eyitam ma ne nkataasiaber mu kun.
9. Woetwa edziban afɔr na ɔnom afɔr efi EWURADZE fie; asɔfo, na EWURADZE asomfo no, robɔ mbubuw.
10. Kwaa asɛɛ, asaase ridzi nkɔmbɔ; na eburow asɛɛ, nsa fofor awew, ngo akɔ atwee.
11. Ao ekuafo, hom enyi nwu, ao wenyin turehwɛfo, hom nka mbɔɔ, wɔ ewifua na atoko no ntsi; na haban mu ndɔbaa no ahera.
12. Wenyindua akyenkyen, na adɔmbadua enyinyam; pɔmegranate  ekutudua, abɛdua so, na aperdua, mekyerɛ haban mu ndua nyinara akyenkyen; osiandɛ enyigye ho ato wɔ adasamba mu.
13. Asɔfo, hom mfa eyitam mbɔ hom ho do, na hom nka mbɔɔ; afɔrmbukyia ho asomfo, hom ntwa ewuo; hom me Nyankopɔn n'asomfo, hom mbra mbɛda eyitam mu anadwe yi nyina: na edziban afɔr na ɔnom afɔr egyaa wɔ hom Nyankopɔn fie ba.
14. Hom ntu mbuadadzi nsi nkyɛn, hom mfrɛ baguabɔ krɔnkrɔn, hom mboa mpanyimfo na asaase no do atsefo nyina ano mbra EWURADZE hom Nyankopɔn fie, na hom nsu ntɔ EWURADZE do.
15. Ao da no a! Na EWURADZE ne da no abɛn, na ɔbɛba dɛ ɔsɛɛ a ofi otumfo no ne nkyɛn.
16. Ana wonntwaa edziban mmfii hɛn enyim, ana enyigye na ahosɛpɛw mmfii hɛn Nyankopɔn fie?
17. Aba aprɔw n'akɔfi ase; mputu adeda apanapan, asan ebubu; osiandɛ eburow akyenkyen.
18. Mbrɛ mbowa dua si apen a! Anyɛmbowakuw reberɛ, osiandɛ wonnyi edzidzibea; ɛhɛɛ, nguankuw ruhu amandze.
19. Ao EWURADZE, ɔwo na musu frɛ wo: na ogya ahyew sar do edzidzimbea, na ogyaframee ahyew hamu ndua nyinara.
20. Nyew, hambowa rehaahaw kyerɛ wo: osiandɛ nsu nwora nyina awewew, na ogya ahyew sar do edzidzimbea.

## Tsir 2

1. Hom mbɔ akasamu no mu wɔ Zion, na hom mbɔ ehuu wɔ me bepɔw krɔnkrɔn no do; hom mma asaase no do atsefo nyina ho mpopo: osiandɛ EWURADZE da no rudu, na ɔabɛn;
2. sum na kusuww da, fua na sum kebii da, dɛ ahanamakye a ayerɛw mbepɔw do; ɔman bi a ɔso na no ho yɛ dzen a ne saso mmbaa da a, eso n'ekyir bi remmba, dze ekesi mbasantsen pii mfe do mpo.
3. Ogya hyew dzi hɔn enyim; ogyaframee dzɛw dzi hɔn ekyir: hɔn enyim asaase tse dɛ Eden ture, na hɔn ekyir dze, sar huntuhuntu a; nyew, obi mmfi hɔn nsa.
4. Hɔn hwɛbea tse dɛ mpɔnkɔ hɔn hwɛbea; na wotu mbirika dɛ mpɔnkɔdofo.
5. Wohuruhuruw dɛ ntseaseanam kyirdidi wɔ mbepɔw do, dɛ gyaframee a ɔrehyew mburonan hurududuudu, dɛ dɔm a hɔn ho yɛ dzen a wɔatoto hɔn wɔ akono.
6. Aman ho guan hɔn wɔ hɔn enyim: na enyim nyina atotow.
7. Wotu mbirika dɛ mbarimba akatakyi; wɔfow afasu dɛ akombarimba; na wɔtsen fa hɔn akwan do, na wɔnntsew hɔn santsen mu.
8. Eso ɔbaako nnsun ne nyɛnko; hɔn nyina nenam hɔn mpasuar do: wɔbɔ hwira akodze mu a, wonnhuenyan.
9. Wɔyɛ kurow no mu menyamenya; wotutu afasu do mbirika; wɔfow kɔ efi mu; wɔnam ntokura mu hɛn mu dɛ owifo.
10. Asaase wosow wɔ hɔn enyim; ɔsor hihim: ewia na bosoom hyɛ sum, na nworaba yi hɔn hyerɛn fi hɔ:
11. na EWURADZE ma ne ndze do wɔ no dɔm enyim; na ne nseraban so dɛ; na nyia odzi n'asɛm ekyir no no ho yɛ dzen: na EWURADZE da no so na ɔyɛ hu dɛ; na woana botum enyim gyina?
12. Naaso seseiara mpo, EWURADZE na ɔse, hom mfa hom akoma nyina, na akɔnkyen, na osu, na ewuotwa nsan mbra me nkyɛn:
13. na hom nsunsuan hom akoma mu, na nnyɛ hom ntar a, na hom ndan mbra EWURADZE hom Nyankopɔn nkyɛn: na ɔyɛ ɔdomfo, na mbɔbɔrhufo, ɔfa ebufuw nyaa, na n'adɔyɛ so, na ɔsakyer n'adwen wɔ mbusu ho.
14. Woana nyim dɛ ɔrennsan nnsakyer n'adwen, na onngya nhyira wɔ n'ekyir a, ɔyɛ edziban afɔr na ɔnom afɔr a wɔdze bɛma EWURADZE hom Nyankopɔn?
15. Hom mbɔ akasamu no mu wɔ Zion, hom ntu akɔnkyen nsi nkyɛn, hom mfrɛ ehyiadzi krɔnkrɔn:
16. hom mboa ɔman no ano, hom ntsew mboanofo no ho, hom nhyira nkɔdaa, hom mboa mbofraba ano, na enumfoanomba: hom mma ayeforkun mfi ne pia mu mpue, na ayefor mfi n'adankyir.
17. Hom mma asɔfo no, EWURADZE asomfo no, nsu wɔ nkrandaa na afɔrmbukyia no ntamu, na hom mma wɔnse dɛ, Kam wo man, ao EWURADZE, na mma mmfa w'egyapadze mma ahorohoraa, amma amanaman eenndzi hɔn do tum. Ɔyɛ dɛn ntsi na wɔka no aman mu dɛ, Hɔn Nyankopɔn no wɔ hen?
18. Nna afei EWURADZE twee n'asaase ho nyinkun, na ohun ne man mbɔbɔr.
19. Na EWURADZE buae see ne man dɛ, Hwɛ, merebrɛ hom eburow, nsa, na ngo, na mama hom amee: na merennhyɛ hom ahorohoraa wɔ amanaman mu bio.
20. Na mibeyi kwaamu afamu dɔm no efi hom nkyɛn akɔ, na meetwuw hɔn adze akɔ asaase kwawee na amamfo do, na hɔn twafo dɔm no akɔ boka afamu po no mu, na hɔn nkyidɔm akɔ anee afamu po no ho; na hɔn bɔnee bɛyɛ kɛse, na hɔn nyaanyan so akɔ sor, osiandɛ woedzi bɔn dodow.
21. Asaase e, mma nnsuro, w'enyi ngye na dzi ehurusi; osiandɛ EWURADZE ayɛ ndzɛmba akɛse.
22. Hambowa, mma hom akoma nntu; na sar do mfunoma refefɛw, na dua rosow n'aba, adɔmbadua na wenyindua riyi hɔn ahoɔdzen ma.
23. Zionmba, hom enyi ngye, na hom ndzi ehurusi wɔ EWURADZE hom Nyankopɔn mu: na ɔrema hom esusow nsu wɔ tsenenee mu, na ɔrema nsu atɔ ama hom, esusow na ɔbɛsɛ nsu, wɔ bosoom a odzi kan no mu.
24. Na ewifua bɛhyɛ poroweebea amaama, na nsa na ngo bɛyɛ nkorbaa amaama ebu do.
25. Na mebɛhyɛ hom mfe a mbɛbɛw, nkonyinko, na esa, na efuse, mo dɔm a mosomaa hɔn baa hom do no dzii no, ananmu.
26. Na hom bedzidzi bafuu na hom amee, na hom eyi EWURADZE hom Nyankopɔn a ɔnye hom edzi no nwanwa mu no ne dzin ayɛw: na me man n'enyim runngu ase dabiarada.
27. Na hom bohu dɛ mowɔ Israel finimfin, na dɛ emi nye EWURADZE hom Nyankopɔn, na obi nnyi hɔ bio: na me man enyim runngu ase dabiarada.
28. Na ɔbɛba dɛ n'ekyir no, mubohue mo sunsum egu adasa nyina do; na hom mbabanyin na hom mbabaa bɛhyɛ nkɔm, na hom nkɔdaa asoso adaa, hom mberantsɛ ehuhu enyido adze:
29. na eso hom nkowaa na hom mfonabaa do na mubohue mo sunsum egu wɔ nda no mu.
30. Na mebɛkyerɛ anwanwadze wɔ sor na asaase, bɔgya, na ogya wusiw kumbɔɔ.
31. Ewia bɛdan sum, na bosoom adan bɔgya ansaana EWURADZE ne da kɛse a ɔyɛ hu no aba.
32. Na ɔbɛba dɛ obiara a ɔbɔbɔ EWURADZE ne dzin no, wɔbɛgye no nkwa: na Zion bepɔw do na Jerusalɛm na dɛ mbrɛ EWURADZE aka no, hɔn a wobefi nsa nye hɔn a EWURADZE refrɛ hɔn wɔ hɔn a wɔaka no mu no bɛtsena.

## Tsir 3

1. Na, hwɛ, nda na ber no mu a medze Juda na Jerusalɛm ndɔmmum bɛsan aba bio no,
JOL.3.2, mobɔboa amanaman nyina ano, na medze hɔn aba Jehosafat bɔnsa no mu; na menye hɔn edzi asɛm wɔ me man na m'egyapadze Israel ntsi, dɛ wɔabɔ hɔn apetse amanaman, na wɔakyɛ m'asaase mu.
3. Na wɔatwe me man ho tonto: na wɔdze abanyimbasiaba apɛ edwaman, na wɔatɔn akataasia agye nsa anom.
4. Hom reyɛ me dɛn, ao Taere, na Zidon, na Filistia amantɔw nyina? Ana hom bɛyɛ biribi ahyɛ me ananmu? Na sɛ hom yɛ biribi hyɛ me ananmu a, ɔhardo ntsɛmara na mebɛdan hom ahyɛnanmu no egu hom etsifi.
5. Osiandɛ hom afa mo dwetɛ na me sika, na hom dze m'afɛɛfɛdze papa no nyina kɔ hom asɔrdan no mu;
6. hom atɔn Judamba so na Jerusalɛm mba ama Griikfo mba, ama hom eeyi hɔn efi hɔn he do akɔ ekyirekyir:
7. hwɛ, mibekenyan hɔn efi mbrɛ hom tontɔɔn hɔn kɔree no, na madan hom ahyɛnanmu no ebua homankasa hom etsifi;
8. na mobɔtɔn hom mbabanyin na hom mbabaa ahyɛ Judamba nsa, na wɔbɔtɔn hɔn ama Seba mba, ɔman a wɔwɔ ekyirekyir; EWURADZE na ɔaka.
9. Hom mbɔ yi dawur wɔ amanaman mu; hom nkyer ɔsa: hom nkenyan mbarimba akatakyi no; hom mma akofo nyina ntwe mbɛn, wɔmfow mbra.
10. Hom mfa hom nsɔw mbobɔ mfona, na hom mfa hom ndar mbobɔ mpeaa: onyia ɔyɛ mberɛw nka dɛ, Meyɛ dzen.
11. Hom nyɛ ntsɛm mbra, hom amanaman a woetwa ehyia nyina, na hom mboa hom ano mbehyia. Ao EWURADZE, hɔ na ma w'akatakyi no wonsian mbra.
12. Amanaman nkenyan hɔnho, na wontu mbra Jehosafat bɔnsa no mu: na hɔ na mebɛtsena ase mebu amanaman a woetwa ehyia nyinara atsɛn.
13. Hom mfa kantankrankye no nto mu, na ekuadze no aber: hom mbra, hom mbetsiatsia; na nsatwer no ayɛ ma, nkorbaa no ebubu do; na hɔn emumuyɛ adɔɔ so., #Nyi 14.14-16
14. Nyimpa mpempem mu mpempem wɔ atsɛmbu bɔnsa no mu. Na EWURADZE ne da no abɛn wɔ atsɛmbu bɔnsa no mu.
15. Ewia na bosoom ahyɛ sum; na nworaba egyaa hyerɛn.
16. Na EWURADZE befi Zion apɔw, na oefi Jerusalɛm ama ne ndze do; na ɔsorsor na asaase awosow: na EWURADZE bɛyɛ guansumabea ama ne man, na akoban ama Israelmba.
17. Ɔno na hom bohu dɛ emi nye EWURADZE hom Nyankopɔn a metse Zion, me bepɔw krɔnkrɔn no do no: nna Jerusalɛm bɛyɛ krɔnkrɔnbea, na ananaben biara runntwa mu wɔ hɔ bio.
18. Na ɔbɛba wɔ da no mu dɛ mbepɔw bɔsosɔw nsa fenemfenem, na akoko no do apem numfonsu, na nsu ebu Juda nworaba nyina do; na nsunyiwa befi EWURADZE fie apem akɔfɔw Sittim bɔnsa no.
19. Egypt bɛyɛ amamfo, na Edom ayɛ sar kwawee, wɔ etsirmɔdzendze a wɔdze yɛɛ Judamba ntsi, na dɛ wɔaka bɔgya a odzi bem egu wɔ hɔn asaase do ntsi.
20. Na Juda dze, ɔbɛtsena hɔ daa, na Jerusalɛm fi mbasantsen ekesi mbasantsen.
21. Na mobɔtɔ hɔn bɔgyaa do wer a monntɔe no : na EWURADZE bɛtsena Zion., #3.21 WER A MONNTƆE: Hebriw no kyerɛ awertɔ

