# "1 John"

## Tsir 1

1. Dza ofitsi ahyɛse, dza yɛatse, dza yɛdze hɛn enyiwa ehu, dza yɛagyen hɛn enyiwa ahwɛ, na yɛdze hɛn nsa kae wɔ nkwa asɛm no ho no
2. dɛm nkwa no woyii no kyerɛe, na yeehu na yedzi ho dase, na yɛka onnyiewiei nkwa a ɔnye Egya no wɔ hɔ, na woyii no kyerɛɛ hɛn no no ho asɛm kyerɛ hom.
3. Dza yeehu na yɛatse no, na yɛbɔ no dawur kyerɛ hom so, ama hom so nye hɛn eenya nkitahodzi; na hɛn nkitahodzi no yɛnye Egya no nye ne Ba Jesus Kraest na yɛwɔ,
1JN.1.4, na yɛrekyerɛw iyinom abrɛ hom, ama hom dɛw aahyɛ ma.
5. Na amandzɛɛ a yɛatse efi ne nkyɛn na yɛbɔ no dawur so kyerɛ hom nye dɛ, Nyankopɔn yɛ kan na sum biara nnyi no mu koraa.
6. Sɛ yɛka dɛ yɛnye no wɔ nkitahodzi, na yɛnantsew sum mu a, yedzi ator, na yɛnnyɛ nokwar no:
7. na sɛ yɛnantsew kan mu dɛ mbrɛ ɔno ɔwɔ kan mu no a, yenya nkitahodzi wɔ hɛn ntamu, na ne Ba Jesus Kraest bɔgya no tsew hɛn ho fi bɔn nyina mu.
8. Sɛ yɛka dɛ yennyi bɔn a, yɛdaadaa hɛnho, na nokwar no nnyi hɛn mu.
9. Sɛ yɛka hɛn bɔn kyerɛ a, ɔyɛ nokwafo nye tseneneenyi dɛ ɔdze hɛn bɔn bɛkyɛ hɛn, na ɔatsew hɛn ho wɔ dza ɔnntsen nyina ho.
10. Sɛ yɛka dɛ yɛnnyɛɛ bɔn a, yɛma ɔyɛ ɔtorfo, na n'asɛm no nnyi hɛn mu.

## Tsir 2

1. Me mba nkakraba, merekyerɛw iyinom abrɛ hom ama hom aannyɛ bɔn. Na sɛ obi yɛ bɔn a, yɛwɔ ɔkasamaafo a otwitwa gye hɛn wɔ Egya no nkyɛn, ɔno nye Jesus Kraest, ɔtseneneenyi no:
2. na ɔno nye hɛn bɔn ho mpatadze, na nnyɛ hɛn nko hɛndze, na mbom wiadze nyina so dze bi.
3. Na sɛ yedzi n'ahyɛdze do a, iyiara na yɛdze hu dɛ yenyim no.
4. Nyia ɔka dɛ, Minyim no, na onndzi n'ahyɛdze do no, ɔyɛ ɔtor, na nokwar no nnyi no mu:
5. na obiara a odzi n'asɛm do no, ɔno no mu na ampaara Nyankopɔn no dɔ no edzi mu. Iyi na yɛdze hu dɛ yɛwɔ no mu:
6. nyia ɔka dɛ ɔtse no mu no, ɔsɛ no dɛ ɔnantsew dɛ mbrɛ ɔno so nantsewee.
7. Adɔfo, nnyɛ ahyɛdze fofor bi na merekyerɛw abrɛ hom, na mbom ahyɛdze dadaw no nye asɛm a ofi ahyɛse no hom atse no ara.
8. Naaso, merekyerɛw ahyɛdze fofor abrɛ hom a ɔyɛ nokwar wɔ ɔno nye hom mu; osiandɛ sum rutwa mu, na nokwar kan no enya rehyerɛn.
9. Nyia ɔka dɛ ɔwɔ kan no mu, na ɔtan no nua no, ɔwɔ sum mu dze besi sesei.
10. Nyia ɔdɔ no nua no, ɔwɔ kan no mu, na fintsidua bi nnyi no mu.
11. Na nyia ɔtan no nua tse sum mu, na ɔnantsew sum mu, na onnyim mbrɛ ɔrokɔ, osiandɛ sum no efura n'enyi.
12. Merekyerɛw abrɛ hom, me mba nkakraba, osiandɛ wɔdze hom bɔn akyɛ hom wɔ ne dzin ntsi.
13. Merekyerɛw abrɛ hom, egyanom, osiandɛ hom nyim nyia ɔwɔ hɔ fitsi ahyɛse no. Merekyerɛw abrɛ hom, mberantsɛ, osiandɛ hom edzi ɔbɔn no do konyim.
14. Merekyerɛw abrɛ hom, mbofra nkakraba, osiandɛ hom nyim Egya no. Merekyerɛw abrɛ hom, egyanom, osiandɛ hom ehu nyia ɔwɔ hɔ fitsi ahyɛse no. Merekyerɛw abrɛ hom mberantsɛ osiandɛ hom yɛ dzen, na Nyankopɔn asɛm tse hom mu, na hom edzi ɔbɔn no do konyim.
15. Mma hom nndɔ wiadze, anaadɛ ndzɛmba a ɔwɔ wiadze. Na nyia ɔdɔ wiadze no, Egya no ho dɔ nnyi no mu.
16. Na dza ɔwɔ wiadze a ɔyɛ honam akɔndɔ, enyiwa akɔndɔ, nye asetsena mu enyimnyampɛ nyina no, mmfi Egya no, na mbom ofi wiadze.
17. Na wiadze nye n'akɔndɔ rutwa mu, naaso nyia ɔyɛ Nyankopɔn n'apɛdze no dze, ɔtsena hɔ daa.
18. Mbofra nkakraba, dɔnhwer a odzi ekyir no nye yi: na dɛ mbrɛ hom atse dɛ antikraest rebɛba no, sesei mpo antikraest pii aba; nna yɛdze hu dɛ dɔn a odzi ekyir no ara nye yi.
19. Wofi hɛn mu kɔree, naaso wɔnnka hɛn ho, na sɛ wɔka hɛn ho a, nkyɛ wɔnye hɛn tsenaa hɔ: na wofii mu ama aada edzi dɛ hɔn nyina nnka hɛn ho.
20. Na hom dze, hom enya ngosera bi fi Krɔnkrɔnnyi no hɔ, na hom nyim adze nyina.
21. Mannkyerɛw ammbrɛ hom dɛ hom nnyim nokwar no, na mbom dɛ hom nyim, na dɛ ator biara mmfi nokwar no mu.
22. Woana na ɔyɛ ɔtorfo dɛ nyia ɔpow dɛ Jesus nye Kraest no? Oyi nye antikraest no, nyia ɔpow Egya nye Ba no.
23. Obiara a ɔpow Ɔba no, onnyi Egya no; na nyia ɔpaa mu bɔ Ɔba no ne dzin no, ɔwɔ Egya no so.
24. Na hom dze, hom mma dza ofi ahyɛse no hom tsee no ntsena hom mu. Na sɛ dza hom fi ahyɛse tsee no tsena hom mu a, hom bɛtsena Ɔba no nye Egya no so mu.
25. Na anohoba a ɔabɔ hɛn nye onnyiewiei nkwa.
26. Iyinom na makyerɛw abrɛ hom wɔ hɔn a wɔpɛ dɛ wɔma hom fom kwan no ho.
27. Na hom dze, ngosera a hom nyae wɔ ne nsamu no tse hom mu, na onnhia hom dɛ obi kyerɛkyerɛ hom, na mbom dɛ mbrɛ no ngosera no ara kyerɛkyerɛ hom wɔ adze nyina ho no. Ɔyɛ nokwar, na ɔnnyɛ ator, na dɛ mbrɛ ɔakyerɛkyerɛ hom no, ɔno ara na hom ntsena mu.
28. Na afei, me mba nkakraba, hom ntsena no mu; na sɛ oyi noho edzi a, yeenya awerɛhyɛmu, na hɛn enyi annto n'enyim wɔ ne ba no mu.
29. Sɛ hom nyim dɛ ɔyɛ tseneneenyi a, hom nhu dɛ obiara a ɔyɛ dza ɔtsen no, ɔno na Nyankopɔn awo no.

## Tsir 3

1. Hom nhwɛ ɔdɔ bi a Egya no dze adɔ hɛn, dɛ wɔfrɛ hɛn Nyankopɔn mba. Na ampaara, yɛyɛ so. Siantsir a wiadze nnyim hɛn, nye dɛ oennhu no.
2. Adɔfo, afei yɛyɛ Nyankopɔn mba, na mbrɛ yɛbɛyɛ no nnyae nndaa edzi, na yenyim dɛ, sɛ oyi noho edzi a, yɛbɛyɛ dɛ ɔno, osiandɛ yebohu no dɛ mbrɛ ɔtse.
3. Na obiara a ɔwɔ enyidado yi wɔ no mu no, ɔtsew noho, dɛ mbrɛ ɔno no ho tsew no.
4. Obiara a ɔyɛ bɔn no, ɔyɛ dze to mbra, na bɔn yɛ mbrato.
5. Na hom nyim dɛ woyii no kyerɛe ama oeeyi bɔn akɔ; mbom ɔnarankasa dze, bɔn nnyi no mu.
6. Obiara a ɔtse no mu no nnyɛ bɔn: obiara a ɔyɛ bɔn no, nna onnhun no; na eso onnyim no.
7. Mbofra nkakraba, mma obiara nndaadaa hom: nyia ɔyɛ dza ɔtsen no ɔtsen, dɛ mbrɛ no so tsen no:
8. nyia ɔyɛ bɔn no fi abɔnsam, osiandɛ abɔnsam na ofi ahyɛse yɛɛ bɔn. Iyi ntsi na Nyankopɔn Ba no baa wiadze ama ɔaasɛɛ abɔnsam ndwuma.
9. Obiara a Nyankopɔn awo no no nnyɛ bɔn, osiandɛ no su tse no mu: na onntum nnyɛ bɔn, osiandɛ Nyankopɔn awo no.
10. Iyi mu na Nyankopɔn mba nye abɔnsam mba da edzi: obiara a ɔnnyɛ dza ɔtsen nye nyia ɔnndɔ no nua no mmfi Nyankopɔn.
11. Na iyi nye amandzɛɛ a hom tsee no ahyɛse no, dɛ yɛndodɔ hɛnho:
12. nnyɛ dɛ Kain a ofi ɔbɔn no mu a okum no nua no. Na ɔyɛ dɛn ntsi na okum no? Osiandɛ no ndwuma yɛ bɔn, na no nua dze no dze, ɔtsen.
13. Mo nuanom, sɛ wiadze tan hom a, mma ɔnnyɛ hom nwanwa.
14. Hɛn dze, yenyim dɛ yeetwa mu fi wu mu akɔ nkwa mu, osiandɛ yɛdɔ enuanom no. Nyia ɔnndɔ no nua no tse wu mu.
15. Obiara a ɔnndɔ no nua yɛ wudzinyi: na hom nyim dɛ onnyiewiei nkwa nntsena owudzifo biara mu.
16. Iyi mu na yɛdze hu dɔ, osiandɛ ɔno ɔdze no nkwa too hɔ maa hɛn, ntsi ɔsɛ hɛn so dɛ yɛdze hɛn nkwa to hɔ ma enuanom no.
17. Na nyia ɔwɔ wiadze adze, na ohu no nua dɛ ehia no, na ɔbɔ no ayamuɔwen no, Nyankopɔn dɔ no dua dɛn tsena no mu?
18. Me mba nkakraba, mma yɛmmfa nsɛm ara anaa tɛkyerɛma nndɔ, na mbom hom mma yɛndɔ wɔ ndzeyɛe nye nokwar mu.
19. Na iyi mu na yɛdze bohu dɛ yefi nokwar no mu, na yɛdze besi hɛn akoma pi wɔ n'enyim
20. wɔ aber biara a hɛn akoma bu hɛn fɔ no, osiandɛ Nyankopɔn so kyɛn hɛn akoma, na onyim adze nyina.
21. Adɔfo, sɛ hɛn akoma mmbu hɛn fɔ a, nna yɛwɔ ndam wɔ Nyankopɔn afamu;
22. na biribiara a yɛserɛ no, yenya wɔ no hɔ, osiandɛ yedzi n'ahyɛdze do, na yɛyɛ dza ɔyɛ enyisɔ wɔ n'enyim.
23. Na iyi nye n'ahyɛdze, dɛ yɛngye ne Ba Jesus Kraest ndzi, na yɛndodɔ hɛnho, dɛ mbrɛ ɔmaa hɛn ahyɛdze no., #Joh 13.34; 15.12
24. Na nyia odzi n'ahyɛdze do no, ɔtse no mu, na ɔno so tse no mu. Na dza yɛdze hu dɛ ɔtse hɛn mu nye Sunsum a ɔdze ama hɛn no.

## Tsir 4

1. Adɔfo, mma hom nngye esunsum nyina nndzi, na mbom hom nsɔ esunsum nhwɛ dɛ wofi Nyankopɔn anaa: osiandɛ nkɔnhyɛfo atorfo pii aba wiadze.
2. Iyi mu na hom hu Nyankopɔn Sunsum: sunsum biara a ɔpaa mu ka dɛ Jesus Kraest aba wɔ honam mu no fi Nyankopɔn:
3. na sunsum biara a ɔnnka dɛ Jesus Kraest aba (wɔ honam mu) no, mmfi Nyankopɔn mu: na iyi nye antikraest a hom atse dɛ ɔreba wiadze a sesei mpo oenya aba dada no dze.
4. Me mba nkakraba, hom fi Nyankopɔn mu, na hom edzi hɔn do konyim: osiandɛ nyia ɔwɔ hom mu no so kyɛn nyia ɔwɔ wiadze.
5. Hɔn dze, wofi wiadze mu, na wofi wiadze mu kasa, na wiadze tsie hɔn.
6. Hɛn dze, yefi Nyankopɔn mu: nyia onyim Nyankopɔn no tsie hɛn; nyia ommfi Nyankopɔn mu no nntsie hɛn. Iyi mu na yɛdze hu nokwar sunsum, nye ndaadaa sunsum.
7. Adɔfo, hom mma yɛndodɔ hɛnho; na dɔ fi Nyankopɔn, na obiara a ɔwɔ ɔdɔ no, Nyankopɔn awo no na onyim Nyankopɔn.
8. Nyia ɔnndɔ no, onnyim Nyankopɔn, osiandɛ Nyankopɔn nye ɔdɔ.
9. Iyi mu na Nyankopɔn dɔ yii noho edzi wɔ hɛn ho, dɛ Nyankopɔn somaa ne Ba a ɔwoo no kor baa wiadze, dɛ yendua no do nnya nkwa.
10. Iyi no mu na ɔdɔ wɔ, nnyɛ dɛ hɛn na yɛdɔɔ Nyankopɔn, mbom ɔno na ɔdɔɔ hɛn, na ɔsomaa ne ba dɛ ɔmbɛyɛ mpatadze wɔ hɛn bɔn ho.
11. Adɔfo, sɛ Nyankopɔn dɔɔ hɛn dɛm a, ɔsɛ hɛn so dɛ yɛdodɔ hɛnho.
12. Obiara nnhun Nyankopɔn pɛn: sɛ yɛdodɔ hɛnho a, Nyankopɔn tse hɛn mu, na no dɔ edzi mu wɔ hɛn mu.
13. Iyi na yɛdze hu dɛ yɛtse no mu, na ɔno so tse hɛn mu, osiandɛ ɔama hɛn no Sunsum no.
14. Na yeehu na yedzi dase dɛ Egya no asoma Ɔba no dɛ wiadze Agyenkwa.
15. Obiara a ɔpaa mu ka dɛ Jesus nye Nyankopɔn Ba no, Nyankopɔn tse no mu na ɔno so tse Nyankopɔn mu.
16. Na yeehu, na yɛagye dɔ a Nyankopɔn wɔ no wɔ hɛn ho no edzi. Nyankopɔn nye dɔ; na nyia ɔtse dɔ mu no, ɔtse Nyankopɔn mu, na Nyankopɔn so tse no mu.
17. Iyi no mu na ɔdɔ edzi mu wɔ hɛn mu, na yaayɛ ndam wɔ atsɛmbu da no mu; osiandɛ dɛ mbrɛ ɔno tse no, mbrɛ hɛn so yɛtse wɔ wiadze ha nye no.
18. Suro biara nnyi ɔdɔ mu; na mbom ɔdɔ a odzi mu pam suro, osiandɛ suro mu wɔ ɔhaw; na nyia suro wɔ no mu no nnwie mu dzi wɔ ɔdɔ mu.
19. Yɛdɔ, osiandɛ ɔno na odzii kan dɔɔ hɛn.
20. Sɛ obi ka dɛ, Modɔ Nyankopɔn, na ɔtan no nua a, ɔyɛ ɔtor, na nyia ɔnndɔ no nua a ohu no no bɛyɛ dɛn adɔ Nyankopɔn a onnhu no?
21. Na ahyɛdze yi na yeenya no wɔ no hɔ, dɛ nyia ɔdɔ Nyankopɔn no, ɔndɔ no nua so.

## Tsir 5

1. Obiara a ɔgye dzi dɛ Jesus nye Kraest no, Nyankopɔn awo no: na obiara a ɔdɔ nyia ɔyɛ ɔwofo no, ɔdɔ nyia ɔawo no so.
2. Sɛ yɛdɔ Nyankopɔn na yɛyɛ n'ahyɛdze a, ɔno ara na yɛdze hu dɛ yɛdɔ Nyankopɔn mba.
3. Na Nyankopɔn dɔ nye yi, dɛ yebedzi n'ahyɛdze do: na n'ahyɛdze no nnyɛ dzen.
4. Osiandɛ obiara a Nyankopɔn awo no no, odzi wiadze do konyim: na dza yɛdze dzi wiadze do konyim nye hɛn gyedzi.
5. Na woana na odzi wiadze do konyim, dɛ nyia ɔgye dzi dɛ Jesus yɛ Nyankopɔn Ba no?
6. Oyi nye nyia ɔnam nsu nye bɔgya do bae no, mekyerɛ Jesus Kraest; nnyɛ nsu nko, na mbom nsu nye bɔgya do. Sunsum no na odzi dase, osiandɛ Sunsum no nye nokwar no.
7. Na baasa na wodzi dase :, #5.7 Tsetse akyerɛw no bi ka dɛ: Baasa na wodzi dase wɔ ɔsor, Egya, Asɛm, nye Sunsum Krɔnkrɔn
8. Sunsum no, nsu no, nye bɔgya no: na baasa yi nyina hɔn dasee yɛ kor.
9. Sɛ yɛgye nyimpa ne dasee dzi a, Nyankopɔn dasee so kyɛn no: na Nyankopɔn dasee nye dase a oedzi wɔ ne Ba ho.
10. Nyia ɔgye Nyankopɔn Ba no dzi no wɔ dasedzi wɔ nankasa no mu; nyia ɔnngye Nyankopɔn nndzi no ɔama Nyankopɔn ayɛ ɔtorfo; osiandɛ ɔanngye dase a Nyankopɔn edzi wɔ ne Ba no ho no enndzi.
11. Na iyi nye dase no, dɛ Nyankopɔn maa hɛn onnyiewiei nkwa, na nkwa yi wɔ ne Ba no mu.
12. Nyia ɔwɔ Ɔba no, ɔwɔ nkwa no, nyia onnyi Nyankopɔn Ba no nnyi nkwa no.
13. Makyerɛw iyinom abrɛ hom, ama hom eehu dɛ hom wɔ onnyiewiei nkwa, hom a hom agye Nyankopɔn Ba no ne dzin edzi no.
14. Na ndam a yɛdze kɔ ne nkyɛn nye dɛ, sɛ yɛserɛ biribiara dɛ mbrɛ ɔpɛ a, otsie hɛn;
15. na sɛ yenyim dɛ otsie hɛn wɔ dza yɛserɛ no ho a, yenyim dɛ yenya ndzɛmba a yɛaserɛ no wɔ no hɔ no.
16. Sɛ obi hu no nua dɛ ɔreyɛ bɔn a ɔnnkɔ owu mu a, ɔmbɔ mpaa nserɛ mma no, na Nyankopɔn bodua no do dze nkwa ama hɔn a wɔyɛ bɔn a ɔnnkɔ wu mu no. Bɔn bi wɔ hɔ a ɔkɔ owu mu: nnyɛ ɔno ho na mese dɛ ɔmbɔ mpaa nserɛ.
17. Dza ɔnntsen nyina yɛ bɔn: naaso bɔn bi wɔ hɔ a ɔnnkɔ owu mu.
18. Yenyim dɛ obiara a Nyankopɔn awo no no, ɔnnyɛ bɔn; na mbom nyia Nyankopɔn awo no no hwɛ noho do, na ɔbɔn no nnka no.
19. Yenyim dɛ hɛn dze, yefi Nyankopɔn, na wiadze nyina hyɛ ɔbɔn no no tum ase.
20. Na yenyim dɛ Nyankopɔn Ba no aba, na ɔama hɛn ntseasee a yɛdze hu nyia ɔyɛ nokwafo no, na yɛwɔ nokwafo no mu, ne Ba Jesus Kraest no. Oyi nye nokwar Nyankopɔn, nye onnyiewiei nkwa no.
21. Me mba nkakraba, hom nsie homho mfi ehonyisom ho.

