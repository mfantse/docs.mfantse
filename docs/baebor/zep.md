# Zefania

## Tsir 1

1. EWURADZE n'asɛm a ɔbaa Hezekia ne ba Amaria, ne ba Gedalia, ne ba Kusi, ne ba Zefania hɔ, wɔ Judahen Josia, Amon ne ba no, n'aber do.
2. Mebɛpra adze nyina efi asaase enyi akɔ koraa, EWURADZE na ɔse.
3. Mebɛpra nyimpa na mbowa akɔ; mebɛpra sor ntumbowa, na po mu nam, na fintsidua aka emumuyɛfo ho akɔ; na mubotwa nyimpa efi asaase enyi egu, EWURADZE na ɔse.
4. Na mebɛtsen me nsa wɔ Juda do, na Jerusalɛm atsefo nyina do; na mubotwa Baal ne nkaa biara efi bea yi do. Na mebɛpepa hɔn abosomfo asɔfo na EWURADZE n'asɔfoe a wɔapow no no nyinara edzin efi asaase do;
5. nye hɔn a wɔkotow sɔr wimu ndzɛmba wɔ adan etsifi. Mebɛsɛɛ hɔn so a wɔkeka emi EWURADZE me dzin ho ntam na wɔsan so keka Milcam ho ntam no,
ZEP.1.6, na hɔn so a wɔasan efi m'ekyir; na hɔn a wɔnnhwehwɛ emi EWURADZE, na eso wommbisa m'ekyir kwan no.
7. Yɛ dzinn wɔ EWURADZE Nyankopɔn enyim: na EWURADZE ne da no abɛn: na EWURADZE esiesie okum afɔr, ɔatsew hɔn a ɔafrɛ hɔn no ho.
8. Na ɔbɛba dɛ EWURADZE no kum afɔr da no mu no mebɛtsea asafohemfo no, na ahenmba no, na hɔn a wɔhyɛ ananaben ntar nyina.
9. Na da no mu mebɛtsea hɔn a wohuruw tra abowano, na wɔdze enyimpisɛm na ndaadaa hyɛ hɔn wura ne fi ma no.
10. Na da no mu no, EWURADZE na ɔse, osu ne dede fi Nam Abotsen no ano aba, na ewuotwa efi kurofa a otsia ebien no mu, na ɔsɛɛ kɛse efi akoko no do aba.
11. Hom ntwa ewuo, hom a hom tse Maktes, osiandɛ eguadzifo no nyina ennwie yie: hɔn a wɔsoaa hɔn dwetɛ no nyina woetwitwa hɔn egu.
12. Na ɔbɛba wɔ ber no mu dɛ medze nkandzea mobɔhwehwɛ Jerusalɛm mu; na mebɛtsea nyimpa a woegyaa hɔnho ama bɔn na wɔka wɔ hɔn akoma mu dɛ, EWURADZE rennka ho hwee no.
13. Na wɔbɛfa hɔn ahonyadze afo, na hɔn efi atɔ pan: ɛhɛɛ, wobesisi adan, na wɔrenntsena mu: na wɔbɛtsetsɛw wenyin nture, na wɔronnom mu nsa.
14. EWURADZE ne da kɛse no abɛn, abɛn, na ɔrepɛ ntsɛm dɛ, EWURADZE ne da no ne ndze no yɛ nwen dɛ; ɔkatakyi rekeka mu wɔ hɔ yayaayaw.
15. Da no yɛ ebufuw da, ɔfona na ahoguan da, ɔsɛɛ na amamfoyɛ da, sum na kusuwwyɛ da, nsuwusiw na sum kebii da,
ZEP.1.16, akasamu na ehubɔ da a ɔreba nkuropɔn a wɔagye ho ban na aban atsentsen do.
17. Na medze ahoguan bɛba nyimpa do, ma wɔaanantsew dɛ efurafo, osiandɛ wɔayɛ bɔn etsia EWURADZE: na wobohue hɔn bɔgyaa egu dɛ huntuma, na wɔatow hɔn honam so egu dɛ sumina.
18. Eso hɔn sika na hɔn dwetɛ runntum nngye hɔn wɔ EWURADZE n'ebufuw da no mu; na ne nyinkun gya no bɛmen asaase no nyina: na odwuruw, ɛhɛɛ, odwuruw a ɔyɛ hu, na ɔdze bodwuruw hɔn a wɔtse asaase no do nyina.

## Tsir 2

1. Hom nka hom ho mboa ano, ɛhɛɛ, hom mboa hom ho ano, ao ɔman a hom nnyi enyito;
2. ansaana mbusu da no aba, ansaana da no asen dɛ ntsɛw, ansaana EWURADZE n'ebufuw dzendzen no aba hom do, nyew, ansaana EWURADZE n'ebufuw da no aba hom do.
3. Hom nhwehwɛ Ewuradze, hom asaase do ahobrɛadzefo nyina a hom ayɛ n'atsɛmbudze; hom nhwehwɛ tsenenee, hom nhwehwɛ ɔdwe: bi a wɔdze hom bosuma wɔ EWURADZE n'ebufuw da no mu.
4. Na wɔbɛdan Gaza egya, na Ashkelon ayɛ ekurofo: wobeyi Ashdod edzi ewiaber ketee, na woetutu Ekron ase.
5. Ndom nka nsuanofo, Keretfo man no! Ao Keenan, Filistiafo asaase, EWURADZE n'asɛm tsia hom: mebɛsɛɛ wo ara ma ɔtsefo biara nnkɛka.
6. Na nsuano bɛyɛ mbowa dzidzibea a nguanhwɛfo nsuaba na nguankuw nguamban wowɔ mu.
7. Na nsuano no bɛyɛ Juda fi nkaa no dze; wɔbɛnyɛn hɔn nguankuw no wɔ do: wobobutubutuw Ashkelon efi mu ewimbir; na EWURADZE hɔn Nyankopɔn bɛsera hɔn, na ɔdze hɔn ndɔmmumkɔ no asan aba.
8. Matse Moab nsopa, na Ammonmba yeyaw a wɔdze asopa me man, na wɔamema hɔnho do ahyɛ hɔn he do.
9. Dɛm ntsi metse ase yi, dɔm EWURADZE Israel Nyankopɔn no, na ɔse, Ampaara Moab bɛyɛ dɛ Sodom, na Ammonmba ayɛ dɛ Gomora nsason sisibea, na nkyen mona, na daa amamfoyɛ: mo nkorɔfo nkaase bɛfa hɔn afo, na me man nkaa so edzi hɔn do.
10. Hɔn nkontompɔ ntsi na wobenya iyi, osiandɛ wɔasopa dɔm EWURADZE ne man na wɔamema hɔnho do etsia hɔn.
11. EWURADZE no ho bɛyɛ hu ama hɔn: osiandɛ ɔbɛma asaase do abosom nyina asa; na adasa bɔsom ɔno, obiara fi ne tsenabea, amanaman nsupruw nyina mpo.
12. Hom Etiopiafo so, hom bɔtotɔr m'afona ano.
13. Na ɔbɛtsen ne nsa wɔ kwaamu afamu, na ɔasɛɛ Asiria; na ɔbɛma Ninive ayɛ amamfo, na ɔawow kɛsɛɛ dɛ sar do.
14. Na mbowakuw bobutubutuw mu, amanaman mbowadoma nyinara: nantwinoma na kɔtɔkɔ bɛtsena n'edum etsifi: hɔn ndze bɔtow ndwom wɔ ntokura mu; amamfoyɛ bɛba hɔn mbobow ano: na ɔama kyindur ndua edwin ho ada hɔ.
15. Iyi nye kurow a odzii ehurusi a ɔtsenaa dɛ ɔmmfa hwee nnyɛ hwee no, na ɔsee wɔ n'akoma mu dɛ, Emi mara a, na obi nnyi hɔ ka mo ho no. Hwɛ mbrɛ oesi adan amamfo, mbowa ebutuwii a! Obiara a otwa mu wɔ hɔ no, ɔbɛsesar, na ɔawosow ne tsir.

## Tsir 3

1. Due, etuatsew kurow a no ho egu fi, nhyɛdo kurow no!
2. Oenntsie EWURADZE ndze; ɔanngye ntsea; ɔammfa no werɛ annhyɛ EWURADZE mu; na ɔanntwe ammbɛn ne Nyankopɔn.
3. N'asafohemfo yɛ ngyata a wɔpɔw wɔ no mu; n'atsɛmbuafo yɛ ewimbir mpataku; wonngya biribi ma ɔnnka mma adzekyee.
4. No nkɔnhyɛfo yɛ ahopɔwfo, ndabrabafo ara nko: n'asɔfoe egu krɔnkrɔn bea no ho fi na, woedzi mbra no emim koraa.
5. EWURADZE a ɔwɔ no mu no ɔtsen; ɔrennyɛ emumuyɛ; daa n'atsɛmbu da edzi pefee, onngyaa da; naaso nyia ɔnntsen dze, onnyim enyito.
6. Metwitwa amanaman egu, hɔn akoban ayeyɛ afoafo; mama hɔn abrɔn atotɔ pan, ma obi nntwa mu wɔ do: wɔasɛɛ hɔn nkurow, ma nyimpa bi nnyi hɔ, ɔtsefo bi nnyi do.
7. Mekaa dɛ, suro mara, gye ntsea; na worunntwa wo tsenabea nnkyen, dɛ mbrɛ dza mahyɛ wɔ wo ho nyina tse: naaso wɔsoɛr ahema na wɔsɛɛ wo ndzeyɛɛ nyina.
8. Dɛm ntsi hom ntweɔn me, EWURADZE na ɔse, nkodu da a mobɔsoɛr aba afonam do: na mo sua nye dɛ mibehyia amanaman ano, na mehyia ahenman, dɛ mubohue m'ebufuw egu hɔn do, m'ebufuhyew dzendzen nyina; na me nyinkun gya no bɛmen asaase no nyina.
9. Ɔno na mebɛma aman no ano krɔnkrɔn, ama hɔn nyinara wɔaabɔ EWURADZE ne dzin, dɛ wɔdze koryɛ bɔsom no.
10. Etiopia esutsen egya na mo nkorɔfo a wɔapetse no fi dze ayɛyɛdze bɛba.
11. Da no mu na mibeyi w'enyimguase ndzeyɛɛ a edze ato me mbra no nyina efi hɔ: na ber no mu no na mibeyi hɔn a wɔdze wo hyehyɛ hɔnho no efi wo mu, na ennkɛda ho etuw woho wɔ me bepɔw krɔnkrɔn no do.
12. Na mibegya amandzehufo na abɔbɔfo wɔ wo mu, na wɔdze hɔn werɛ bɛhyɛ EWURADZE ne dzin mu.
13. Na Israel nkaa nnkɛyɛ emumuyɛ, eso worinndzi atorsɛm; eso worunnhu ndaadaa gyirama wɔ hɔn anomu: na wɔbɛnyɛn hɔnho na woebutubutuw hɔ, na obi rinnyi hɔn hu.
14. Ao Zion babaa, tow ndwom; ao Israel, bɔ ose; ao Jerusalɛm babaa, ma w'enyi ngye na fa w'akoma nyina dzi ehurusi.
15. EWURADZE eyi w'atsɛmbu kɔ, ɔatow w'atamfo akyen: Israelhen EWURADZE no, wɔ wo finimfin: erennda ho nnsuro mbusu bio.
16. Da no mu no wɔbɛse Jerusalɛm dɛ, Mma nnsuro: ao Zion, mma w'abaw mu mmbu.
17. EWURADZE wo Nyankopɔn wɔ wo finimfin, ɔkatakyi a ɔbɛgye nkwa no a: ɔdze enyigye bedzi wo ho ehurusi, ɔdze dɔ bɛyɛ wo fofor, ɔdze ndwom bɔbɔ wo ho ose.
18. Mobɔboaboa hom ano na na hom asan ebedzi afahyɛ a hom dzii ho awerɛhow no bio, amma hom anntseetsee bio.
19. Hwɛ, ber no menye hɔn a wohiahia wo ho no nyina bedzi: na mebɛgye osiifo no nkwa, na matase hɔn a wɔapam hɔn no; na mebɛhyɛ hɔn enyimnyam na mama hɔn dzin, hɔn a hɔn enyimguase aba asaase nyina do no a.
20. Ber no mu na medze hom bɛba, na ber no mu na mobɔboa hom ano: na mebɛma hom enya dzin na enyimnyam wɔ asaase do aman nyinara mu, ber a medze hom ndɔmmumfo bɛsan aba bio no, na hom dze hom enyiwa bohu. EWURADZE na ɔse.

