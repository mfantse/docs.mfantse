# "Ndwom mu Ndwom"

## Tsir 1

1. Ndwom mu ndwom a ɔyɛ Solomon dze.
2. Ao, nkyɛ edze w'ano afew m'ano: Osiandɛ wo dɔ ye sen nsa.
3. Wo seradze yɛ huam papa; Wo ho nka tse dɛ eduhuam a woehue egu; Dɛm ntsi na mbaabun dɔ wo no.
4. Twe me; ma yɛnyɛ no ntsɛm nkɔ: Ɔhen dze me aba ne mpia mu: Yebedzi ehurusi na hɛn enyi agye, Mobɔbɔ wo dɔ dzin asen nsa: Ɔnnyɛ hu dɛ mbaabun dɔ wo.
5. Mibir dze, naaso mo ho yɛ fɛw, Jerusalɛm mbabaa e, Tse dɛ Kedar asese, Na dɛ mbrɛ Solomon nkatahotam tse.
6. Mma nnhwɛ me dɛ mibir, osiandɛ ewia ahyew me ntsi. Emi na mbabanyin bo fuuw me, Wɔdze me yɛɛ wenyin nture mu ɔhwɛfo; Na mbom mankasa mo wenyin ture no dze mannhwɛ.
7. Ɔwo a me kra dɔ wo, ka kyerɛ me, Henfa na enyɛn wo nguan, henfa na ema wɔhom ewiaber? Na ɔyɛ dɛn ntsi na menyɛ dɛ nyia wɔakata n'enyim Wɔ w'anyɛnkofo hɔn nguankuw nkyɛn?
8. Ao, mbaa mu ɔhoɔfɛfo, sɛ ɔwo innyim a, Kɔ, ketsin nguankuw anamɔn no do, Na nyɛn wo nguambaa wɔ nguanhwɛfo ntamadan no nkyɛn.
9. M'adamfowa e, medze wo ato Farao ne ntseaseanam ɔpɔnkɔ ho.
10. W'afon yɛ fɛw wɔ tsidwow mu, Wo kɔn yɛ fɛw wɔ ntweaban mu.
11. Yɛbɛyɛ sika edwindzi ndwowee ama wo a, dwetɛ sisi mu.
12. Aber a ɔhen tse no pon ho no, Nna me seradzehuam ayɛ huatsee.
13. Mo dɔfo yɛ eduhuam mɛɛr siaw dze ma me, Ɔda m'enumfo ntamu.
14. Mo dɔfo tse dɛ nhyiren siaw dze ma me Wɔ Engedi wenyin nture mu.
15. Hwɛ, mo dɔfo, wo ho yɛ fɛw; wo ho yɛ fɛw ae; W'enyiwamba tse dɛ ebubur dze.
16. Hwɛ, mo dɔfo, wo ho yɛ fɛw, nyew, wo ho yɛ akɔndɔ: Hɛn dabew so yɛ efuw momon.
17. Hɛn dan no mpuna yɛ nkyindur ndua, Na hɛn mpar so yɛ pepeaa.

## Tsir 2

1. Emi dze, meyɛ Saron nhyiren, Mbɔnsa mu esukookoo.
2. Mbrɛ esukookoo tse wɔ nsoɛ mu no, Dɛmara so na mo dɔfo tse wɔ mbabaa mu.
3. Dɛ mbrɛ aperdua tse wɔ haban mu ndua mu no, Dɛmara so na mo dɔfo tse wɔ mbabanyin mu. Medze enyigye kɛse tsenaa no nwinwin ase, Na no nduadzewa yɛɛ m'anomu dɔkɔdɔkɔ.
4. Ɔdze me baa aponto ase, Na ne frankaa a osi mo do yɛ ɔdɔ.
5. Hom mfa esikyireamba nsianka me, hom mfa aper nkyekye mo werɛ: Osiandɛ ɔdɔ yarba akyer me.
6. N'abankum da me tsiadze, Na n'abanyimfa abra me.
7. Jerusalɛm mbabaa e, hom nka ntam nkyerɛ me Hom mfa nwansan, na ɔtweba a wɔwɔ hamu nka ntam, Dɛ hom nnkopusuw hɛn dɔ, anaa wonnkenyan no, Gyedɛ noara ɔpɛ.
8. Mo dɔfo ne ndze nye no! Hwɛ, ɔreba, Oruhuruhuruw mbepɔw do, ɔrobɔ nkoko do mpentsenkwa.
9. Mo dɔfo tse dɛ ɔwansan anaadɛ ɔtweba: Hwɛ, ogyina hɛn fasu ekyir, Ɔhwɛ ntokura mu, Onyinam noho wɔ atenatokura mu.
10. Mo dɔfo kasae na ɔsee me dɛ, Soɛr, mo dɔfo, me yima, na bra ɛ.
11. Na, hwɛ, awɔwber etwa mu, Esusow atsew na ɔkɔ;
12. Nhyiren efifir asaase do; Nnoma adwontober edu, Wɔtse atamram nka wɔ hɛn asaase do;
13. Adɔmbadua n'aba ebun ebun reber, Na wenyinndua robɔ nhyiren, Woriyi hɔn huam. M'adamfowa e, me yima e, soɛr na bra ɛ.
14. Ao m'ebubur, ɔwo a ewɔ ɔbotan ne mpaae mu, wɔ bea sorɔnsorɔm no n'ehuntsae mu, Ma munhu w'enyim, ma mentse wo ndze; Na wo ndze yɛ dɛw, na wo ho yɛ fɛw.
15. Hom nkyekyer nsɔ no mma hɛn, nsɔ nkakraba a wɔsɛɛ wenyin nture no; Na hɛn wenyin nture no abobɔ nhyiren.
16. Mo dɔfo yɛ medze, na meyɛ nedze: Ɔnyɛn no nguan wɔ nsukookoo mu.
17. Mo dɔfo, san w'ekyir, na yɛ dɛ ɔwansan anaadɛ ɔtweba a Ɔwɔ Bɛɛta mbepɔw do, Ma onkodu dɛ wi ano bɔdwe, na sunsuma bɛsen akɔ.

## Tsir 3

1. Me mpa do anadwe na mohwehwɛɛ nyia me kra dɔɔ no no: Mohwehwɛɛ no, naaso mennhu no.
2. Mesee dɛ, Afei mobɔsoɛr, na mekekyin kurow no ho, Wɔ abrɔn mu na gua do, Mobɔhwehwɛ nyia me kra dɔ no no: Mohwehwɛɛ no, naaso mennhu no.
3. Aweɔmfo a wokyin kurow no ho no hun me: Hɔn na mibisaa hɔn dɛ, Ana hom ehu nyia me kra dɔ no no?
4. Mepaa hɔn ho kakra ara pɛr, Nna muhun nyia me kra dɔ no no: Musuoo no mu dɛ minnkegyaa no ma ɔaakɔ, Ekodu dɛ medze no bodu me na fie, Na nyia onyinseen me no ne pia mu ana.
5. Jerusalɛm mbabaa e, hom nka ntam nkyerɛ me Hom mfa nwansan na ɔtweba a wɔwɔ hamu nka ntam, Dɛ hom nnkopusuw hɛn dɔ, anaa wonnkenyan no, Gyedɛ noara ɔpɛ.
6. Woana nye oyi a ofi sar do reba dɛ wusiw fadum, A mɛɛr na krɔbɔw, Na oguadzifo nduhuam ayɛ no ho huatsee yi?
7. Hwɛ, Solomon n'apakan a; Mbarimba akatakyi eduosia na woetwa ho ehyia, Israel mbarimba akatakyi no mu bi a.
8. Hɔn nyinara wɔdzedze mfona, na wɔawea asayɛ ho: Nyimpa biara n'afona bɔ n'asen, Wɔ anadwe mu ɔhaw ntsi.
9. Ɔhen Solomon yɛɛ apakan maa noho, Ɔdze Lebanon ndua yɛe.
10. Ɔdze dwetɛ yɛɛ ne fadum no, N'ase no so sika a, n'egua no ɔberdum a; Jerusalɛm mbabaa dze anwendze a ɔyɛ fɛw Edura no mu no.
11. Zion mbabaa e, hom mpue mbɔhwɛ ɔhen Solomon a Ɔbɔ n'abɔtsir a ne na dze bɔɔ ne tsir wɔ n'ayehyia da, Da a n'akoma nyaa enyigye no.

## Tsir 4

1. Hwɛ, wo ho yɛ fɛw, mo dɔfo, wo ho yɛ fɛw ae; W'enyiwamba tse dɛ ebubur dze wɔ w'akataenyim n'ekyir: Wo tsinhwi tse dɛ serekye ahoma.
2. Wo se tse dɛ nguamber kuw a woetwitwa hɔn ho nhwi fofor a Wofi eguaree aba; Hɔn nyinara wɔawowo nta nta, Na hɔn mu biara nndzi awo mba ewu.
3. W'anofamfa tse dɛ adaaben ahoma, Na w'ano kasa yɛ dɛw: W'asontɔrmu tse dɛ pɔmegranate eduaba fa Wɔ wo nkataenyim n'ekyir.
4. Wo kɔndua tse dɛ David abantsentsen a woesi ama akodze a Dadze nkataenyim apem sensɛn ho, Ne nyinara akatakyifo hɔn akyɛm a.
5. W'enumfo ebien tsetse dɛ wansanmba ebien a wɔyɛ ntafo a Wodzidzi nsukookoo mu.
6. Mobɔkɔ eduhuam mɛɛr bepɔw, Na krɔbɔw koko no do, Ma ekodu dɛ wi ano bɔdwe, na sunsuma bɛsen akɔ.
7. Wo ho nyinara yɛ fɛw, mo dɔfo; Na dzɛm biara nnyi wo ho.
8. Ma yemfi Lebanon, m'ayefor, Ma yemfi Lebanon nkɔ: Ma yemfi Amana etsifi, Yemfi Senir na Hermon etsifi, Yemfi ngyata buw no do, Yemfi nsebɔ mbepɔw no do nhwɛ famu.
9. M'akyerɛbaa, m'ayefor, ɔwo atwe m'akoma, Edze w'enyiwa mu kor atwe m'akoma, Edze wo kɔn mu ntweaban kor.
10. M'akyerɛbaa, m'ayefor, mbrɛ wo dɔ dua no ho yɛ ahomka a! Mbrɛ wo dɔ dua ye sen nsa a! Na mbrɛ wo seradze ne nka dua yɛ huam sen nduhuam nyinara a!
11. Ao m'ayefor, w'ano sosɔw dɛ wokyɛm: Ewo na numfonsu wɔ wo tɛkyerɛma ase; Na w'atar no huam tse dɛ Lebanon no huam.
12. Ture a wɔatow mu nye m'akyerɛbaa, m'ayefor; Nsunyiwa a woesiw ano, nsubura a wɔasɔw ano.
13. Wo mfefɛwee tse dɛ pɔmegranate ekutu ture a no mu aba som bo; Hɛɛna na seradzehuam ndua,
SNG.4.14, Seradzehuam na safrɔn, Kalamus na sinamɔn, na krɔbɔw ndua nyinara; Mɛɛr na alɔe, nye nduhuam etsitsir nyinara.
15. Ɔwo eyɛ nture mu nsunyiwa, Ɔwo eyɛ mbasu, Na esutsen a ofi Lebanon pem.
16. Kwaamu mframa, nyan; na ɔwo pomu afamu, bra; Bɔ fa mo ture do, ma no mu nduhuam ntu mpetse. Ma mo dɔfo mbra no ture mu, Na ombedzi no nduadzewa a ɔsom bo no bi.

## Tsir 5

1. M'akyerɛbaa, m'ayefor, maba wo ture mu oo: Matsetsew eduhuam mɛɛr aka m'eduhuam ho; Medzi mo wokyɛm aka mo wo ho; Manom me nsa aka m'enumfonsu ho. Mfɛfo e, hom ndzidzi oo; Adɔfo e, hom nnom, nyew, hom nnom tosee.
2. Medae, na m'akoma nyanee: Mo dɔfo a ɔrobɔ mu ne ndze a, dɛ, M'akyerɛbaa, mo dɔfo, m'ebubur, m'adze a idzi mu e, bue me ɛ: Na bɔw atɔ me tsir do ma, Anadwe bɔw ayɛ me mpɛsɛw ma.
3. Mapɔr m'atar; meyɛ dɛn mehyɛ? Mahohor m'anan ho; meyɛ dɛn mugu ho fi?
4. Mo dɔfo tseen ne nsa duaa abow no tokura no mu, Na me yamu hyehyee me maa no.
5. Mosoɛɛr dɛ murukobue mo dɔfo; Na me nsa ho sosɔɔw eduhuam mɛɛr, Na me nsatseaba sosɔɔw eduhuam mɛɛr a ɔanan, Guguu krɔkrɔw n'esuomu no do.
6. Mubuei maa mo dɔfo; Nna mo dɔfo atwe noho, na ɔkɔ. Ber a ɔkasae no, m'ahom pae: Mohwehwɛɛ no, na mennhu no; Mefrɛfrɛɛ no, naaso ɔanngye me do.
7. Aweɔmfo a wokyin kurow no ho no hun me, Wɔbobɔɔ me, wopirapiraa me. Afasu no ho ahwɛfo no yii me nkataenyim kɔree.
8. Ao Jerusalɛm mbabaa, meka ntam gu hom do dɛ sɛ hom hu mo dɔfo no a, Ɔno hom nse no dɛ ɔdɔ yarba abɔ me.
9. Adze bɛn na wo dɔfo dze sen ɔdɔfo bi, Ɔwo mbaa mu ɔhoɔfɛfo kɛse? Adze bɛn na wo dɔfo dze sen ɔdɔfo bi, Na ɔwo ka ntam gu hɛn do dɛm yi?
10. Mo dɔfo hoa na ɔber mu, Ɔpedu mu dansewa a.
11. Ne tsir tse dɛ sika pa mapa, Ne tsir do nhwi fukuww, dukuduku dɛ akonkoran.
12. N'enyiwamba tse dɛ esutsen ho mbubur; Wɔdze numfonsu ahohor, na woesisi yie.
13. N'afon tse dɛ nduhuam akɔfi, dɛ nduadzewa dɛɛdɛw a wɔahohɔr isiw. N'anofamfa tse dɛ esukookoo a ɔsosɔw eduhuam mɛɛr nanee.
14. Ne nsa tse dɛ sika mpɛtsea a wɔdze sikabereebo esisi do: Ne nyimpadua tse dɛ asombɛn edwindzi a wɔdze hoabo edura ho.
15. No ntwɛr tse dɛ abo fitaa edum a osisi sika pa ngyinado do: No suban tse dɛ Lebanon, fɛfɛɛfɛw dɛ nkyindur ndua.
16. N'anomu yɛ huam dodow: nyew, no ho nyinara yɛ akɔndɔ. Mo dɔfo no nye yi, na me nyɛnko no nye yi, Ao Jerusalɛm mbabaa.

## Tsir 6

1. Henfa na wo dɔfo kɔ, Ɔwo mbaa mu ɔhoɔfɛfo kɛse? Henfa na wo dɔfo etwa noho afa, Ma yɛnye wo nkɔhwehwɛ no?
2. Mo dɔfo esian kɔ no ture mu, nduhuam akɔfi no mu, Dɛ orikedzidzi wɔ ture mu, na ɔatsetsɛw nsukookoo.
3. Emi dze meyɛ mo dɔfo nedze, na mo dɔfo so yɛ medze: Ɔnyɛn no nguankuw wɔ nsukookoo no mu.
4. Ao mo dɔfo, wo ho yɛ fɛw dɛ Tirza, Eyɛ oyima dɛ Jerusalɛm, Wo ho yɛ hu dɛ dɔm a wɔdze mfrankaa.
5. Dan w'enyiwa kɔ nkyɛn kakra, Osiandɛ ɔato me mpokyerɛ. Wo tsinhwi nahanaha tse dɛ serekye ahoma.
6. Wo se tse dɛ nguamber a Wofi eguaree aba a Hɔn nyinara wɔawowo nta nta, Na hɔn mu biara nndzi awo mba ewu.
7. W'asontɔrmu tse dɛ pɔmegranate eduaba fa Wɔ wo nkataenyim no mu.
8. Ɔhen yernom eduosia, na nwewefo eduowɔtwe, Na mbaabun a wonnyi anobu wɔwɔ hɔ,
SNG.6.9, Naaso m'ebubur, m'adze a odzi mu dze, ɔda mu fua; Ne na ne ba kor ara nye no; Nyia ɔwoo no no n'adɔnadze nye no. Mbabaa hun no, na wɔfrɛɛ no osiarfo; Nyew, ɔhen yernom na nwewefo so, na wɔkamfoo no.
10. Woana nye nyia opue dɛ adzekyee, Ɔyɛ fɛw dɛ bosoom, N'enyim tsew dɛ ewia, No ho yɛ hu dɛ dɔm a wɔdze mfrankaa yi?
11. Misianee kɔr nkatse ture no mu, Dɛ morokɔhwɛ bɔnsa no mu ndua ebun ebun, Dɛ morokɔhwɛ dɛ wenyindua no abɔ nkukuduuduw, Na dɛ pɔmegranate ekutu no abɔ nhyiren a.
12. Ansaana mara murubohu no, nna me kra dze me esisi Me man mbapɔmba hɔn ntseaseanam mu.
13. San bra, san bra, ao Sulamnyi; San bra, san bra, ma yɛnhwɛ wo. Ɔyɛ dɛn ntsi na hom bɔhwɛ Sulamnyi no, Dɛ gyama hom rohwɛ Mahanaim asaw yi?

## Tsir 7

1. Ao ɔhen ne babaa, mbrɛ wo mpaboa, mu anamɔntutu dua yɛ fɛw a! W'aserɛ no ntoado tse dɛ edwindzi a Odwimfo pa ne nsa ayɛ.
2. Wo funuma tse dɛ kɔɔpow korkorba a Nsa mforaforae mmpa mu: Wo yafun tse dɛ ewifua kuw a Wɔdze nsukookoo abɔ ho aprɔw.
3. W'enumfo ebien tsetse dɛ wansanmba beenu a Wɔyɛ ntafo.
4. Wo kɔndua tse dɛ asombɛn abantsentsen; W'enyiwamba tse dɛ Hesbon nsutaae a ɔwɔ Bath-rabbim ɔponkɛse ho; Wo hwen tse dɛ Lebanon abantsentsen a Odzi kɔ Damaskɔs afamu no.
5. Wo tsir a ɔso wo tse dɛ Karmel, Na wo tsir do nhwi tse dɛ adaaben; No do ataku akyer ɔhen no ndɔmmum.
6. Mbrɛ wo ho dua yɛ fɛw na mbrɛ eyɛ enyisɔ, Ao mo dɔfo, wɔ enyigye enyigye mu a!
7. Wo pankor yi tse dɛ abɛdua, Na w'enumfo tse dɛ esikyireamba siawsiaw.
8. Meka dɛ, Mobɔfow abɛdua no, Mebɛtam esuo n'abaw no mu: Ma w'enumfo nyɛ dɛ wenyinamba siawsiaw, Na wo hwen mu hua nyɛ dɛ aper;
9. Na w'anomu tse dɛ nsa pa a Osian kɔ mo dɔfo yie, Ɔma hɔn a wɔatotɔ nkom buebue hɔn ano.
10. Meyɛ mo dɔfo nedze, Na n'akɔndɔ gyina mo do.
11. Mo dɔfo e, bra ma yemfir edzi nkɔ haban mu; Ma yɛnkɛtsena nkurobaadze.
12. Ma yɛnsoɛr ahanamakye nkɔ we nyin nture mu; Ma yɛnkɔhwɛ dɛ wenyindua no abɔ nkukuduuduw, na ne nhyiren epuepue, Na pɔmegranate ekutu no abɔ nhyiren a: Hɔ na mibeyi mo dɔ ama wo.
13. Eduaba mandreke no riyi huam, Na hɛn mbobowano ahyɛ nduaba horow nyinara a wɔsom bo ma, afofor na adadaw a Medze esie ama wo, ao mo dɔfo.

## Tsir 8

1. Ao kɛtseankyɛ eyɛ mo nuabanyin a Onuum me na n'enumfo ano! Sɛ muhu wo wɔ ehuw mu beebi a, nkyɛ mebɛfew w'ano; Nyew, na nkyɛ obiara nnkobu me enyimtsia.
2. Nkyɛ medze wo bɛba me na fie, Na akyerɛkyerɛ me adze; Nkyɛ mebɛma anom nsa a eduhuam wɔ mu, Me pɔmegranate nsa no bi.
3. W'abankum bɛda me tsiadze, Na w'abanyimfa abar me.
4. Jerusalɛm mbabaa e, hom nka ntam nkyerɛ me Dɛ hom nnkopusuw hɛn dɔ, anaa wonnkenyan no, Gyedɛ noara ɔpɛ.
5. Woana nye nyia ofir sar do reba, Ɔtwer no dɔfo no bo mu yi? Aperdua no ase na minyaan wo: Hɔ na wo na woo wo, Hɔ na nyia ɔwoo wo no ɔkoo awo.
6. Fa me si w'akoma do dɛ nsɔwano, dɛ w'abaw do nsɔwano: Na ɔdɔ yɛ dzen dɛ owu; Nyinkun ne tsirmu yɛ dzen dɛ adakamona: N'enyinam yɛ ogya enyinam, Na ɔyɛ gyaframee ara ampa.
7. Nsu pii nntum nndum ɔdɔ, Nkyii so nsuyirii nntum nnkata do: Sɛ nyimpa dze fie adze nyinara bɛma wɔ ɔdɔ ntsi a, Enyimtsia ara na wobobu no.
8. Yɛwɔ akyerɛbaa kakraba bi, Na ɔmmbɔɔ enumfo: Ebɛnadze na yɛbɛyɛ ama hɛn akyerɛbaa Wɔ da a wɔbɛba ebebisa no ayewar no mu?
9. Sɛ nkyɛ ɔyɛ ɔfasu a, Yɛbɔtow no do dwetɛ aban: Na sɛ ɔyɛ abow a, Yɛdze nkyindur ntaabow botwa no ho ehyia.
10. Emi dze, meyɛ ɔfasu, na m'enumfo tse dɛ no do abantsentsen: Ɔno na meyɛɛ n'enyiwa do dɛ obi a oenya asomdwee.
11. Solomon nyaa wenyin ture wɔ Baal-hamon; Ɔdze wenyin ture no hyɛɛ ahwɛfo nsa; No mu nduadzewa no ntsi, na ɔwɔ dɛ obiara obiara dze dwetɛbona apem brɛ no.
12. Mo wenyin ture a ɔyɛ medze no ɔwɔ m'enyim: Ɔwo, Solomon, ibenya apem no, Na hɔn a wɔhwɛ no nduadzewa no do no so wobenya ahaebien.
13. Ɔwo a etse nture mu, M'anyɛnkofo ritsie wo ndze: Ma mo so mintsie ɛ.
14. Mo dɔfo, yɛ ntsɛm, Keka woho dɛ ɔwansan anaa ɔtweba Wɔ nduhuam mbepɔw no do.

