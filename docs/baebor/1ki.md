# "1 Ahemfo"

## Tsir 1

1. Afei nna ɔhen David ayɛ akɔdaa a oedzi mfe pii; ɔwɔ mu dɛ wɔdze atam kataa no do, naaso no ho annyɛ no hyew.
2. Dɛm ntsi no nkowaa see no dɛ, Wɔnhwehwɛ ababaawa ɔbaabun bi mbrɛ mo wura ɔhen: na ɔmbɔsom no, na onyiayia no; na ɔnda no bo mu, ma mo wura ɔhen no ho nyɛ no hyew.
3. Nna wɔkɔhwehwɛɛ akataasia fɛɛfɛw bi wɔ Israel asaase nyinara mu, na wokohun Abisag, Sunamnyi no, na wɔdze no brɛɛ ɔhen no.
4. Na akataasia no no ho yɛ fɛw dodow; na oyiayiaa ɔhen no, na ɔsoom no; naaso ɔhen no ammfa no ho annka no.
5. Nna Hagit ba Adonija memaa noho do, dɛ, Mara na mibedzi hen; na ɔhyehyɛɛ ntseaseanam na mpɔnkɔdofo, na mbarimba eduonum a wɔyɛ n'abrampɔfo.
6. Na n'egya annka n'enyim aber biara annse dɛ, Ɔyɛ dɛn ntsi na ayɛ dɛm yi? Nna ɔno so yɛ nyimpa fɛɛfɛw; nna ɔno nye Absalom n'ekyir ba.
7. Na ɔnye Zeruia ba Joab, na ɔsɔfo Abiathar na wotuu egyina: na wodzii n'ekyir boaa no.
8. Na ɔsɔfo Zadok, na Jehoiada ne ba Benaia, na nkɔnhyɛnyi Natan, na Simei, na Rei, na David ne mbarimba akatakyi no dze, wɔannka Adonija ho.
9. Na Adonija kunkum nguan na anantwi na mbowa a wɔadodɔ seradze wɔ Zohelet ɔbo a ɔwɔ En-rogel nkyɛn no ho; na ɔtoo nsa frɛfrɛɛ no nuanom ɔhen ne mba no nyinara, na ɔhen no nkowaa Juda mbarimba no nyinara:
10. naaso nkɔnhyɛnyi Natan, na Benaia, na mbarimba akatakyi no, na no nua Solomon dze, ɔammfrɛ hɔn bi.
11. Nna Natan kaa kyerɛɛ Solomon ne na Bat-seba, dɛ, Ana ɔwo enntsee dɛ Hagit ne ba Adonija ridzi hen a hɛn wura David nnyim ho hwee bi a?
12. Dɛm ntsi afei, meserɛ wo, bra, ma memma wo akwankyerɛ, ma edze agye wankasa woho nkwa, na wo ba Solomon nkwa.
13. Kɔ na kɛhɛn ɔhen David nkyɛn, na se no dɛ, Ana nnyɛ woara, mo wura ɔhen, na ekaa ntam kyerɛɛ w'afonabaa dɛ, Ampaara me ba Solomon ara na obedzi hen wɔ m'ekyir, na ɔnoara na ɔbɛtsena m'ahengua do no bi a? Ɔyɛ dɛn ntsi na afei Adonija ridzi hen yi?
14. Hwɛ, aber a ɔwo nye ɔhen da ho rekasa wɔ hɔ no, mo so mibedzi w'ekyir maba, na mabɛhyɛ wo nsɛm no ma.
15. Na Bat-seba kɔr ɔhen no nkyɛn wɔ pia mu; na ɔhen no ayɛ akɔdaa dodow; na Abisag, Sunamnyi no soom ɔhen no.
16. Na Bat-seba bɔɔ no mu adze, na ɔyɛɛ ɔhen no enyidzi. Na ɔhen no see dɛ, Erohwehwɛ ebɛnadze?
17. Na ɔsee no dɛ, Mo wura, ɔwoara dze EWURADZE wo Nyankopɔn kaa ntam kyerɛɛ w'afonabaa dɛ, Ampaara wo ba Solomon ara na obedzi hen wɔ w'ekyir, na ɔnoara na ɔbɛtsena m'ahengua do.
18. Na afei, hwɛ, Adonija ridzi hen; na ɔwo, mo wura ɔhen, nnyim yi:
19. na oekuku anantwi na mbowa a wɔadɔ seradze na nguan piigyan, na ɔato nsa afrɛfrɛ ɔhen ne mbabanyin no nyinara, na ɔsɔfo Abiathar, na dɔm safohen panyin Joab: naaso w'akowaa Solomon dze ɔammfrɛ no.
20. Na ɔwo, mo wura ɔhen, na Israel nyinara enyi da wo do dɛ ebɛkyerɛ hɔn nyia ɔbɛtsena w'ahengua do wɔ w'ekyir.
21. Ɔno ɔbɛba dɛ, aber a mo wura ɔhen nye n'egyanom bɔkɔ akɛda no, wobobu emi na me ba Solomon ndzebɔnyɛfo.
22. Na, hwɛ, mber a ɔda ho nye ɔhen no rekasa no, nkɔnhyɛnyi Natan bae.
23. Na wɔkaa kyerɛɛ ɔhen no, dɛ, Hwɛ, nkɔnhyɛnyi Natan aba wo hɔ. Na aber a odur ɔhen n'enyim no, ɔbɔɔ no mu adze dze n'enyim boom famu wɔ ɔhen n'enyim.
24. Natan bisaa dɛ, Mo wura ɔhen, ana ase dɛ, Adonija na ondzi hen wɔ w'ekyir, na ɔno na ɔntsena w'ahengua do a?
25. Na oesian kɔ ndɛ da yi, na oekuku anantwi na mbowa a wɔadodɔ seradze na nguan piigyan, na ɔato nsa afrɛfrɛ ɔhen ne mbabanyin no, na dɔm asafohemfo mpanyin no, na ɔsɔfo Abiathar; na, hwɛ, woridzidzi na wɔronom wɔ n'enyim, na wɔse dɛ, Nyame ngye ɔhen Adonija nkwa.
26. Na emi, mara w'akowaa mpo, na ɔsɔfo Zadok, na Jehoiada ba Benaia, na w'akowaa Solomon dze, oennhyia hɛn.
27. Ana adze yi mo wura ɔhen na ɔyɛe, na annda no edzi annkyerɛ wo nkowaa nyia ɔbɛtsena mo wura ɔhen n'ahengua do wɔ n'ekyir a?
28. Nna ɔhen David buaa dɛ, Wɔmfrɛ Bat-seba mma me. Na ɔbaa ɔhen no n'enyim, na obegyinaa ɔhen no enyim.
29. Na ɔhen kaa ntam see dɛ, Dɛ EWURADZE a oyii me kra fii ahohiahia nyinara mu tse ase yi,
1KI.1.30, ampaara dɛ mbrɛ medze EWURADZE, Israel Nyankopɔn no, mekaa ntam mekyerɛɛ wo, dɛ, Ampa wo ba Solomon ara na obedzi hen wɔ m'ekyir, na ɔnoara na ɔbɛtsena m'ahengua do wɔ m'ananmu no; nyew, dɛmara na mebɛyɛ no ndɛ da yi.
31. Nna Bat-seba bɔɔ no mu adze dze n'enyim boom famu, na ɔyɛɛ ɔhen no enyidzi na ɔsee dɛ, Wɔmma mo wura ɔhen David ntsena ase daa.
32. Na ɔhen David see dɛ, Wɔmfrɛ ɔsɔfo Zadok, na nkɔnhyɛnyi Natan, na Jehoiada ne ba Benaia mma me. Na wɔbaa ɔhen no enyim.
33. Na ɔhen no see hɔn dɛ, Hom mfa hom wura no nkowaa no nka hom ho, na wɔmma me ba Solomon ntsena mankasa m'asoasopɔnkɔ do, na wɔmfa no nkɔ Gihon:
34. na wɔmma ɔsɔfo Zadok na nkɔnhyɛnyi Natan nsera no wɔ hɔ nhyɛ no hen wɔ Israel do: na hom mbɔ abɛn no mu nse dɛ, Nyame ngye ɔhen Solomon nkwa.
35. Na nkyii hom ndzi n'ekyir mfow mbra, na ɔmbra mbɛtsena m'ahengua do; na ɔno na ondzi hen wɔ m'ananmu: na mahyɛ no dɛ ɔnyɛ ɔpanyin wɔ Israel na Juda do.
36. Na Jehoiada ne ba Benaia buaa ɔhen no na ɔsee dɛ, Amen: EWURADZE, mo wura ɔhen ne Nyankopɔn no so nse dɛmara.
37. Dɛ mbrɛ EWURADZE nye mo wura ɔhen tsenae no, mekyerɛ dɛmara so na ɔnye Solomon ntsena, na ɔmma n'ahengua nyɛ kɛse nsen mo wura ɔhen David n'ahengua.
38. Nna ɔsɔfo Zadok, na nkɔnhyɛnyi Natan, na Jehoiada ne ba Benaia, na Keretfo na Peletfo no, sianee kɔree, na wɔmaa Solomon tsenaa ɔhen David n'asoasopɔnkɔ do, na wɔdze no baa Gihon.
39. Na ɔsɔfo Zadok faa ngo ambɛn no wɔ Buw no mu, na ɔdze bɛseraa Solomon. Na wɔhɛɛn abɛn no; na ɔman no nyinara see dɛ, Nyame ngye ɔhen Solomon nkwa.
40. Na ɔman no nyinara dzii n'ekyir fowee bae, na ɔman no hɛɛn ntɛntɛbɛn, na hɔn enyi gyee kɛse, ma hɔn dede no maa asaase wosowee.
41. Na Adonija na n'aponto asefo no a wɔwɔ ne nkyɛn no nyinara tsee wɔ aber a wowiee edzidzi no. Na aber a Joab tsee abɛn no ndze no, obisaa dɛ, Kurow no mu dede yi a ayɛ dɛ abɔ ebutuw yi ase nye dɛn?
42. Mber a ɔda ho rekasa no, hwɛ, ɔsɔfo Abiathar ne ba Jonatan bae: na Adonija see dɛ, Bra dan mu; na ɔwo yɛ nyimpa a efata, na edze nsɛm pa nam.
43. Na Jonatan buae see Adonija dɛ, Nokwar hɛn wura ɔhen David ahyɛ Solomon hen:
44. na ɔhen dze ɔsɔfo Zadok, na nkɔnhyɛnyi Natan, na Jehoiada ne ba Benaia, na Keretfo na Peletfo no aka noho egya no kwan, na wɔama ɔatsena ɔhen n'asoasopɔnkɔ no do:
45. na ɔsɔfo Zadok na nkɔnhyɛnyi Natan asera no ahyɛ no hen wɔ Gihon: na wɔdze enyigye dze fi hɔ afow aba, ma kurow no wosoow bio. Iyi nye dede no a hom atse no.
46. Na eso Solomon tse ahendzi ahengua no do.
47. Na nkyii so ɔhen no nkowaa no baa behyiraa hɛn wura ɔhen David, dɛ, Wo Nyankopɔn mma Solomon ne dzin nyɛ yie nsen wo dzin, na ɔmma n'ahengua nyɛ kɛse nsen w'ahengua: na ɔhen bɔɔ no mu adze wɔ mpa no do.
48. Na eso mbrɛ ɔhen no see nye yi, Nhyira nka EWURADZE, Israel Nyankopɔn no a ɔama obi atsena m'ahengua do ndɛ da yi, ma mara m'enyiwa ehu.
49. Na Adonija n'aponto asefo no nyinara suroi, na wɔsoɛrsoɛree na nyimpa biara faa no kwan kɔree.
50. Na Adonija suroi wɔ Solomon ntsi; na ɔsoɛree kosuoo afɔrmbukyia no ne mmbɛn mu.
51. Na wɔkaa kyerɛɛ Solomon, dɛ, Hwɛ, Adonija suro ɔhen Solomon: na, hwɛ, oekosuo afɔrmbukyia no ne mmbɛn mu, dɛ, Wɔmma ɔhen Solomon ndzi kan nka ntam nkyerɛ me ndɛ da yi dɛ ɔnnkɛfa afona eku n'akowaa.
52. Na Solomon see dɛ, Sɛ ɔnoara kyerɛ dɛ ɔyɛ nyimpa a ɔfata a, no nhwi bi ronntɔ famu: na sɛ wohu emumuyɛ wɔ no mu dze a, obowu.
53. Nna ɔhen Solomon somae ma wɔkɛfaa no fii afɔrmbukyia no ho sianee bae. Na ɔbae na ɔbɛyɛɛ ɔhen Solomon enyidzi: na Solomon see no dɛ, Kɔ wo fie.

## Tsir 2

1. Afei David ne nda bɛɛn dɛ obowu; na ɔhyɛɛ ne ba Solomon, dɛ,
1KI.2.2, Morokɔ asaase do nkorɔfo nyinara kwan no: dɛm ntsi hyɛ dzen, na yɛ woho ɔbarimba;
3. na sie EWURADZE wo Nyankopɔn n'ahwɛdodze no, dɛ ebɛnantsew n'akwan mu, dɛ ibesie n'ahyɛdze, na ne mbransɛm, na n'atsɛmbu, na ne dasesɛm, dɛ mbrɛ dza wɔakyerɛw no wɔ Moses mbra no mu tse no, ama aayɛ prɔmprɔm wɔ dza eyɛ nyinara mu, na beebiara so a edan woho fa:
4. ama EWURADZE aama n'asɛm a ɔkae no wɔ mo ho no etsim, dɛ, Sɛ wo mba hwɛ hɔn kwan yie, dɛ wɔdze hɔn akoma nyinara na hɔn kra nyinara bɛnantsew m'enyim nokwar mu a, ɔnodze (ɔse dɛ) Israel ahengua do nyimpa rommbɔ wo da.
5. Nkyii so ɔwoara nyim dza Zeruia ba Joab so dze yɛɛ me, mekyerɛ dza ɔdze yɛɛ Israel dɔm mu asafohemfo beenu no, Ner ne ba Abner, na Jeter ne ba Amasa a okunkum hɔn na ɔkaa ɔsa mu bɔgya gui wɔ asomdwee ber mu, na ɔdze ɔsa mu bɔgya kekaa n'abɔdo a ɔbɔ n'asen ho, na ne mpaboa a ɔhyɛ n'anan ho no mu.
6. Dɛm ntsi yɛ no dɛ mbrɛ wo nyansaa tse, na mma mma ne tsigon nnsian nnkɔ adakamona mu asomdwee mu.
7. Mbom Gileadnyi Barzillai ne mba no na kyerɛ ayamuyie wɔ hɔn do, na ma wɔmfora hɔn a wodzidzi wo pon do no mu. Osiandɛ wɔyɛɛ me ayamuyie wɔ aber a mifii wo nua Absalom enyim muguanee no.
8. Na afei hwɛ, Benjaminnyi Simei, Gera ne ba no a ofi Bahurim no wɔ wo nkyɛn, ɔno na ɔdze ndom yerɛyerɛw doom me da no a mokɔr Mahanaim no: naaso ekyir no osianee behyiaa me kwan wɔ Jordan do, na medze EWURADZE kaa ntam kyerɛɛ no, dɛ, Emi mara dze meremmfa afona munnku wo.
9. Dɛm ntsi afei mma ɔmmfa noho tɔtrɔtɔ, na ɔwoara yɛ onyansafo yi, ibohu dza ɔsɛ dɛ edze yɛ no, na ama ne tsigon dze bɔgya eesian akɔ adakamona mu.
10. Nna afei David kɛkaa n'egyanom ho wɔ nsamankyir, na wosiee no wɔ David kurow no mu.
11. Na nda a David dze dzii Israel do hen yɛ mfe eduanan: odzii hen mfe esuon wɔ Hebron, na odzii hen mfe eduasa ebiasa wɔ Jerusalɛm.
12. Na Solomon tsenaa n'egya David n'ahengua do; na n'ahendzi tsiim dzendzenndzen.
13. Nna Hagit ne ba Adonija baa Solomon ne na Bat-seba nkyɛn. Na Bat-seba bisaa no dɛ, Eba no asomdwee mu anaa? Na obuaa dɛ, Asomdwee mu a.
14. Afei Adonija see dɛ, Mowɔ asɛm bi ka kyerɛ wo. Na ɔsee dɛ, Ka ɛ.
15. Na Adonija see dɛ, Ɔwoara inyim dɛ ahendzi no yɛ medze, na Israel nyinara dze hɔn enyi sii mo do dɛ mara na mibedzi hen: naaso ahendzi no adan, na ɔakɛyɛ mo nua dze: na EWURADZE na ɔama ɔayɛ nedze.
16. Na afei ebisadze kor pɛ na miribisa no wo hɔ, mma nnkam me. Na ɔsee no dɛ, Ka ɛ.
17. Na Adonija see dɛ, Meserɛ wo, ka kyerɛ ɔhen Solomon, (na ɔrennse wo dɛ oho, ) ma ɔmfa Sunamnyi Abisag mma me ayewar.
18. Na Bat-seba see dɛ, Oye; mebɛka akyerɛ ɔhen ama wo.
19. Dɛm ntsi Bat-seba sii mu kɔr ɔhen Solomon nkyɛn, dɛ ɔrekɛkasa akyerɛ no ama Adonija. Na ɔhen no soɛree kehyiaa no, na ɔbɔɔ no mu adze maa no, na ɔkɛtsenaa n'ahengua do, na ɔmaa wɔdze ahengua besii hɔ maa ne na; na ɔtsenaa do wɔ n'enyimfa.
20. Nna Bat-seba see no dɛ, Ebisadze ketseabaa bi na miribebisa wɔ wo hɔ; mma nnkam me. Na ɔhen no see no dɛ, Me na, bisa ɛ: na merennkam wo.
21. Na ɔsee dɛ, Ma wɔmfa Sunamnyi Abisag mma wo nua Adonija ayewar.
22. Na ɔhen Solomon buae na ɔsee ne na dɛ, Na ɔyɛ dɛn ntsi na iribisa Sunamnyi Abisag ama Adonija? Bisa ahendzi no so ma no ɛ; na ɔno nye mo nua panyin; bisa ma ɔno, na ɔsɔfo Abiathar, na Zeruia ba Joab.
23. Nna ɔhen Solomon dze EWURADZE kaa ntam, dɛ, Nyankopɔn nyɛ me dɛm, na bi so nka ho, se Adonija nnkaa asɛm yi nntsiaa nankasa no nkwa a.
24. Dɛm ntsi afei dɛ EWURADZE a oetsintsim me, na ɔdze me atsena m'egya David n'ahengua do, na ɔdze ama menye m'asefo dɛ mbrɛ ɔbɔɔ anohoba no, tse ase yi, ampa woboku Adonija ndɛ da yi.
25. Na ɔhen Solomon nam Jehoiada ne ba Benaia ne nsa do somae; na okotui hyɛɛ no do, ma owui.
26. Na ɔhen no see ɔsɔfo Abiathar dɛ, Kɔ wankasa wo haban mu, wɔ Anathot; na efata owu dze naaso murunnku wo, osiandɛ ɔwo na esoaa EWURADZE Nyankopɔn n'adakaa no wɔ m'egya David enyim, na ihun amandze wɔ dza m'egya hun mu amandze no nyinara mu.
27. Nna Solomon paam Abiathar dɛ ɔnnyɛ ɔsɔfo mma EWURADZE bio; ama ɔaahyɛ EWURADZE n'asɛm a ɔkae no wɔ Eli fi ho wɔ Siloh no ma.
28. Na amandzɛɛ no dur Joab nkyɛn: na kaansa Joab ɔanndan ennkedzi Absalom ekyir mpo a, ɔadan ekedzi Adonija ekyir. Na Joab guanee kɔr EWURADZE no Buw no mu, na okosuoo afɔrmbukyia no ne mmbɛn mu.
29. Na wɔkaa kyerɛɛ ɔhen Solomon dɛ, Joab eguan kɔ EWURADZE no Buw no mu, na hwɛ, ɔwɔ afɔrmbukyia no ho. Nna Solomon somaa Jehoiada ne ba Benaia dɛ, Kɔ, kotu hyɛ no do.
30. Na Benaia kɔr EWURADZE no Buw no mu, na ɔkɛsee no dɛ, Mbrɛ ɔhen se nye yi, Pue bra. Na ɔsee dɛ, Dabida; mubowu ha ara. Na Benaia dze asɛm brɛɛ ɔhen bio, dɛ, Mbrɛ Joab se nye yi, na mbrɛ oebua me nye yi.
31. Na ɔhen no see no dɛ, Yɛ dɛ mbrɛ ɔase no ara, na tu hyɛ no do, na sie no; ama eeyi bɔgya a Joab kae guu gyan no efi emi na m'egya fie do.
32. Na EWURADZE mma no bɔgyaa nsan ngu nankasa n'etsifi, osiandɛ otui hyɛɛ mbarimba beenu a wɔtsen na woye sen no no do, na ɔdze afona kunkum hɔn, ber a m'egya David nnyim ho hwee, hɔn nye, Ner ne ba Abner, Israel dɔm mu ɔsafohen, na Jeter ne ba Amasa, Juda dɔm mu ɔsafohen no.
33. Na hɔn bɔgyaa bɛsan ebogu Joab n'etsifi, na n'asefo etsifi daa: na David, na n'asefo na ne fie, na n'ahengua dze, wobenya EWURADZE hɔ asomdwee daa.
34. Nna Jehoiada ne ba Benaia sii mu kɔree, na okotui hyɛɛ no do, na okum no, na wokesiee no wɔ nankasa ne fie wɔ sar no do.
35. Na ɔhen no dze Jehoiada ne ba Benaia hyɛɛ n'ananmu wɔ dɔm no do: na ɔhen no dze ɔsɔfo Zadok hyɛɛ Abiathar n'ananmu.
36. Na ɔhen no somaa ma wokehyiaa Simei, na ɔsee no dɛ, Si dan ma woho wɔ Jerusalɛm, na tsena hɔ, na mma mmfi hɔ mmpue nnkɔ beebiara.
37. Na da no ara a ibopue, na ekotwa ɔwora Kidron no, ɔno hu no ampaara dɛ, owu ara na ibowu: wo bɔgyaa bogu wankasa w'etsifi.
38. Na Simei see ɔhen no dɛ, Asɛm no ye: dɛ mbrɛ mo wura ɔhen ase no, dɛmara so na w'akowaa bɛyɛ. Na Simei tsenaa Jerusalɛm nda pii.
39. Na ɔbaa dɛ mfe ebiasa ekyir no, Simei no nkowaa mu beenu guanee kɔr Maaka ne ba Akis, Gat hen no nkyɛn. Na wɔkaa kyerɛɛ Simei, dɛ, Hwɛ, wo nkowaa no wɔ Gat.
40. Na Simei soɛree, na ɔhyehyɛɛ n'asoaso, na osii mu kɔr Akis nkyɛn wɔ Gat, dɛ ɔrokɔhwehwɛ no nkowaa no: na ɔkɛfaa hɔn fi Gat bae.
41. Na wɔkaa kyerɛɛ Solomon dɛ, Simei efi Jerusalɛm akɔ Gat, na ɔaba bio.
42. Na ɔhen no somaa ma wɔkɛfrɛɛ Simei, na obisaa no dɛ, Ana mamma ammfa EWURADZE annka ntam, na menndzi wo dase, dɛ, Da no ara a ibopue akɛnantsenantsew beebiara no, ɔno hu no ampaara dɛ, owu ara na ibowu? Na ɔwoara see me dɛ, Asɛm a matse no oye.
43. Ɔyɛ dɛn ntsi na enndzi EWURADZE ne ntam, na mbrasɛm a medze hyɛɛ wo no do?
44. Nkyii so ɔhen no see Simei dɛ, Ɔwoara nyim emumuyɛ nyinara a w'akoma nyim a edze yɛɛ m'egya David no: dɛm ntsi EWURADZE bɛdan w'emumuyɛ no egu wankasa w'etsifi.
45. Na ɔhen Solomon dze, nhyira bɛka no, na David n'ahengua no betsim wɔ EWURADZE enyim daa.
46. Nna ɔhen no hyɛɛ Jehoiada ne ba Benaia; na ofiir edzi kokum no. Na ahendzi no tsimii wɔ Solomon ne nsamu.

## Tsir 3

1. Na Solomon nye Egypthen Farao yɛɛ asew, na ɔfaa Farao ne babaa waar no, na ɔdze no baa David kurow mu, dze kodur dɛ owiee nankasa ne dan, na EWURADZE ne dan, na Jerusalɛm ho fasu no nyina tow ana.
2. Naaso mbeambea sorɔnsorɔm do ara nko na ɔman no bɔɔ afɔr, osiandɛ ɔdze bodur dɛm ber no, nna wonnsii dan mmaa EWURADZE ne dzin.
3. Na Solomon dɔɔ EWURADZE, ɔnantseew n'egya David n'ahyɛdze no mu: na mbeambea sorɔnsorɔm do ara nko na ɔbɔɔ afɔr na ɔhyeew eduhuam.
4. Na ɔhen no sii mu kɔr Gibeon dɛ ɔrokɔbɔ afɔr wɔ hɔ; osiandɛ ɔno na ɔyɛ bea sorɔnsorɔm kɛse: ɔhyew afɔr apem na Solomon bɔɔ no wɔ afɔrmbukyia no do.
5. Gibeon na EWURADZE daa noho edzi kyerɛɛ Solomon wɔ adaaso mu anadwe: na Nyankopɔn see dɛ, Bisa dza memfa memma wo.
6. Na Solomon see dɛ, Ɔwo na akyerɛ w'akowaa m'egya David do ayamuyie kɛse, dɛ mbrɛ ɔnantseew w'enyim nokwar mu, na ndzeyɛtsenenee mu na wo ho akoma mu tsenenee mu; na ɔwo edze ayamuyie kɛse yi esie ama no, dɛ ɔwo ama no ɔba dɛ ɔntsena n'ahengua do, dɛ mbrɛ ɔtse ndɛ da yi.
7. Na afei, EWURADZE, me Nyankopɔn, ɔwo na ahyɛ w'akowaa ɔhen ahyɛ m'egya David n'ananmu: na emi dze, meyɛ abofra kakraba; minnyim mbrɛ wodua fir edzi anaa wɔba mu.
8. Na w'akowaa wɔ wo man a ɔwoara asan mu eyi hɔn no mu, ɔman kɛse a hɔn dodow ntsi wonntum hɔn kan na wommbu ano so.
9. Dɛm ntsi ma w'akowaa ntseasee akoma ma memfa mumbu wo man atsɛn, na munhu papa na bɔn mu; na woana na obotum ebu wo man kɛse yi atsɛn?
10. Na kasa no yɛɛ EWURADZE fɛw, dɛ Solomon ebisa adze a ɔtse dɛm.
11. Na Nyankopɔn see no dɛ, Osiandɛ ebisa adze yi, na emmbisa nkwa tsentsen amma woho; nkyii so emmbisa ahonya amma woho, na emmbisa w'atamfo hɔn nkwa so; na mbom ebisa ntseasee a wɔdze hu atsɛmbu mu ama woho ntsi;
12. hwɛ, mayɛ no dɛ mbrɛ w'ebisadze tse no ara: hwɛ, mama wo nyansa na ntseasee akoma; ma obiara a odzi w'enyim nntse dɛ ɔwo, nkyii so w'ekyir obiara ronnsoɛr a ɔtse dɛ ɔwo.
13. Na eso medze dza ɔwoara emmbisa so mama wo, ahonya na enyidzi nyina, ma ahemfo mu obiara rennye wo nnsɛ wɔ wo nda nyinara mu.
14. Na sɛ enantsew m'akwan mu, dɛ idzi m'ahyɛdze na me mbransɛm do, dɛ mbrɛ w'egya David nantsewee no a, ɔno mebɛma wo nda awar.
15. Na Solomon nyanee, na hwɛ, adaaso a: na ɔbaa Jerusalɛm, na obegyinaa EWURADZE n'ahyɛmudaka no enyim, na ɔbɔɔ ɔhyew afɔr, na ɔbɔɔ asomdwee afɔr, na ɔtoo no nkowaa nyinara pon.
16. Da bi mbaa beenu a wɔyɛ ehuhufo, dze hɔn asɛm baa ɔhen no hɔ.
17. Na ɔbaa baako no see dɛ, Ao mo wura, emi na ɔbaa yi yɛtse fie kor mu; na mowoo ɔba wɔ ne nkyɛn wɔ fie no mu.
18. Na ɔbaa dɛ, mowoe n'ekyir da a otsia ebiasa no, nna ɔbaa yi so woe; na yɛwɔ fakor; ɔhɔho bi nnka hɛn ho wɔ fie no mu, gyedɛ hɛn beenu ara na yɛwɔ fie no mu.
19. Na ɔbaa yi ne ba wuu anadwe no; osiandɛ ɔdaa no do.
20. Na ɔsoɛɛr esuom, na ɔbɛfaa me ba wɔ me nkyɛn, mber a w'afonabaa ada, na ɔdze no too no bo mu, na ɔdze ne ba a oewu no too mo bo mu.
21. Na aber a mosoɛɛr anapa no dɛ merema me ba enumfo no, hwɛ, nna oewu: na mohwɛɛ no yie anapa no, nna hwɛ, nnyɛ me ba a mowoo no no bi a.
22. Na ɔbaa kor no so see dɛ, Dabida; ɔnnyɛ nokwar na emi me ba nye onyikamfo no, na wo ba nye owufo no. Na oyi se dɛ, Oho; na wo ba nye owufo no, na me ba nye onyikamfo no. Na mbrɛ wɔkasae wɔ ɔhen enyim nye yi.
23. Nna ɔhen no see dɛ, Oyi se dɛ, Me ba na ɔtse ase yi, na wo ba nye owufo no: na oyi so se dɛ, Dabida; mbom wo ba nye owufo no, na me ba nye onyikamfo no.
24. Na ɔhen no see dɛ, Wɔmbrɛ me afona. Na wɔdze afona baa ɔhen no enyim.
25. Na ɔhen no see dɛ, Wɔnkyɛ ɔba onyikamfo no mu ebien, wɔmfa ɔfa mma ɔbaako, na wɔmfa ɔfa mma ɔbaako so.
26. Nna ɔbaa a ɔba onyikamfo no yɛ nedze no kasaa kyerɛɛ ɔhen no, osiandɛ no nson burbuur no wɔ ne ba no ho, na ɔsee dɛ, Ao, mo wura, wɔmfa ɔba onyikamfo no mma no, na mma wonnku no ara da. Na ɔbaako no dze ɔsee dɛ, Mma ɔnnyɛ medze eso ɔnnyɛ wodze; wɔnkyɛ mu.
27. Nna ɔhen no buae dɛ, Wɔmfa ɔba nyikamfo no mma nyia ɔse mma wonnku no no, na mma wonnku no ara da: osiandɛ ɔno nye ne na.
28. Na Israel nyinara tsee atsɛmbu a ɔhen no bui no; na wosuroo ɔhen no; osiandɛ wohun dɛ Nyankopɔn ne nyansaa wɔ no mu, dɛ obobu atsɛn.

## Tsir 4

1. Na ɔhen Solomon dzii Israel nyinara do hen.
2. Na woyinom nye asafohemfo a onyae; Zadok ne ba Azaria nye ɔsɔfo;
3. Elihoref na Ahija, Sisa ne mba no, nye akyerɛwfo; Jehosafat, Ahilud ne ba no, nye ɔsɛnkaafo;
4. na Jehoiada ne ba Benaia na ɔhwɛ dɔm no do; na Zadok na Abiathar nye asɔfo;
5. na Natan ne ba Azaria na ɔhwɛ ahwɛdofo no do; na Natan ne ba Zabud na ɔyɛ ɔsɔfo, na ɔhen no fotufo;
6. na Ahishar na ɔhwɛ fidua no do; na Abda ne ba Adoniram na ɔhwɛ ɔtowyi edwuma no do.
7. Nna Solomon wɔ ahwɛdofo duebien wɔ Israel nyinara do a wɔdze edziban ma ɔhen na ne fidua: nyimpa baako wɔ dɛ ɔma edziban bosoom kor wɔ afrenhyia mu.
8. Na hɔn edzin nye yi: Ben-hur wɔ Efraim nkokodo nkurow no mu:
9. Ben-deker, wɔ Makaz, na Saalbim, na Bɛt-semes, na Elon-beth-hanan:
10. Ben-hesed, wɔ Aru-bot; ɔno na Soko, na Hefer asaase nyinara dzi wɔ no:
11. Ben-abinadab, wɔ Dor akoko do nyinara; onyaa Solomon ne babaa Tafat waar no;
12. Ahilud ne ba Baana, wɔ Taanak na Megiddo, na Bɛt-sean nyinara a ɔwɔ Zaretan ne nkyɛn, wɔ Jezreel ase, ifi Bɛt-sean kodu Abel-mehola, dze kodu Jokmeam egya.
13. Ben-geber, wɔ Ramot-gilead; ɔno na Manaasɛ ne ba Jair no nkurow a ɔwɔ Gilead no, dzi wɔ no: ɔnoara so na Argob asaase a ɔwɔ Bashan, nkurow akɛse eduosia a no ho wɔ afasu na boran adaban no, yɛ nedze:
14. Iddo ne ba Ahinadab, wɔ Mahanaim:
15. Ahimaaz, wɔ Naftali; ɔno so faa Solomon ne babaa Basemat waar no:
16. Husai ne ba Baana, wɔ Aser na Bealot:
17. Parua ne ba Jehosafat, wɔ Isakar:
18. Ela ne ba Simei, wɔ Benjamin:
19. Uri ne ba Geber, wɔ Gilead asaase do, wɔ Amorifo Sihon na Bashanhen Ɔge ɔman mu; na ɔno nye ɔhwɛdofo kortonoo a ɔwɔ asaase no do.
20. Juda na Israel wɔdɔɔ so, hɔn dodow tse dɛ mpoano anhwea, wodzidzi na wɔnom na hɔn enyi gye.
21. Na Solomon dzii hen wɔ ahenman a ofi Esutsen no ho nyinara dze kodu Filistiafo asaase do, na Egypt he do: wɔdze ayɛyɛdze bae, na wɔsoom Solomon wɔ no nkwa nda no nyinara mu.
22. Na Solomon ne dakor edzidzi ɔyɛ isiam pa etwadze eduasa na eburow isiam etwadze eduosia;
23. anantwi a wɔadɔ seradze du, na edzidzibea do anantwi eduonu, na nguan ɔha, ɔsor ntorɔm, na ndoa na nwansan, na ntumbowa a wɔadɔ seradze.
24. Osiandɛ ɔno na ɔwɔ tum wɔ Esutsen no n'afa ha asaase no nyinara do, ofi Tifsa araa dze bodu Gaza, wɔ Esutsen n'afa ha ahemfo nyinara do: na onyaa amandwee wɔ nkyɛnkyɛn nyinara a abɔ no ho aprɔw.
25. Na Juda na Israel tsenaa no dwudwoodwo, nyimpa biara wɔ no wenyindua ase na n'adɔmbadua ase, ofi Dan araa kodu Beer-seba, wɔ Solomon nda nyinara mu.
26. Na Solomon wɔ ne ntseaseanam ho mpɔnkɔdan mu mpɔnkɔ mpemeduanan, na mpɔnkɔdofo mpemduebien.
27. Na ahwɛdofo no hwehwɛɛ edziban maa ɔhen Solomon, na hɔn a wɔbaa ɔhen Solomon no pon ho nyinara, nyimpa biara wɔ no bosoom mu: wɔmma hwee nnhia.
28. Na wɔdze atoko so na efuw a wɔdze ma mpɔnkɔ na mbowa a hɔn ho yɛ har baa beebi mbrɛ ahwɛdofo no wɔwɔ, nyimpa biara dɛ mbrɛ n'ahwɛdodze tse no ara.
29. Na Nyankopɔn maa Solomon nyansa na ntseasee dodow mbordo, na akoma a ɔtrɛ, dɛ mpoano anhwea.
30. Na Solomon ne nyansaa so sen bokamba no nyinara hɔn nyansaa, na Egypt nyansa nyinara.
31. Nna ɔyɛ nyansafo sen nyimpa nyinara; ɔsen Ezranyi Etan, na Mahol ne mba, Heman, Kalkol, na Darda: na ne nka tahyee amanaman nyinara mu hyiae.
32. Na obubuu mbɛ mpensa: na no ndwom yɛ apem nye enum.
33. Na ɔkaa ndua ho asɛm, ofi nkyindur a ɔwɔ Lebanon do araa dze kodu odwonhataw a ofifir fasu mu do: na ɔkaa mbowadoma, na ntumbowa, na nketsembowa, na esunam so ho asɛm.
34. Na aman nyinara mu nyimpa bi baa dɛ woribetsie Solomon ne nyansaa, wofi asaase do ahemfo a wɔtsee ne nyansaa nka no nyinara nkyɛn bae.

## Tsir 5

1. Nna Taerehen Hiram yɛ David no dɔfo daa ntsi ɔtsee dɛ Solomon na wɔasera no ahyɛ no hen wɔ n'egya n'ananmu no, ɔsomaa no nkowaa ma wɔbaa ne nkyɛn.
2. Na Solomon somaa ma wɔkɔr Hiram nkyɛn, dɛ,
1KI.5.3, Ɔwoara nyim mbrɛ m'egya David sii na oenntum ennsi dan amma EWURADZE ne Nyankopɔn ne dzin, wɔ akokoeko a nna etwa no ho ehyia no ntsi, dze kodur dɛ EWURADZE dze hɔn hyɛɛ n'ananadze.
4. Na afei EWURADZE me Nyankopɔn ama me ahomgye wɔ afa nyinara; ɔtamfo bi nnyi hɔ, na esian bi so nnyi hɔ.
5. Na, hwɛ, mesua dɛ miribesi dan ama EWURADZE me Nyankopɔn ne dzin, dɛ mbrɛ EWURADZE kaa kyerɛɛ m'egya David no, dɛ, Wo ba a medze no bɛhyɛ w'ananmu atsena w'ahengua do no, na obesi dan ama me dzin.
6. Dɛm ntsi afei hyɛ ma wontwa nkyindur ndua wɔ Lebanon mma me; na mo nkowaa bɛba abɛka wo nkowaa ho; na mebɛma wo apaabɔdze ma edze aama wo nkowaa dɛ mbrɛ ebɛka nyinara: osiandɛ ɔwoara nyim dɛ obi nnyi hɛn mu a ɔwɔ nduatwa ho nyansa dɛ Zidonfo.
7. Na ɔbaa dɛ, aber a Hiram tsee Solomon ne nsɛm no, odzii dɛw kɛsenara, na ɔsee dɛ, Ndɛ da yi, nhyira nka EWURADZE a ɔama David ɔba nyansafo wɔ ɔman kɛse yi do no.
8. Na Hiram somaa ma wɔkɔr Solomon nkyɛn, dɛ, Matse nkra a esomaa ma wɔdze baa me nkyɛn no: mebɛyɛ w'apɛdze a ɔwɔ nkyindur ndua, na ɔpepeaa ho no nyinara.
9. Mo nkowaa dze befi Lebanon do esian aba po ho: na mebɛkyer no mpanta edua po do akɔ bea a ɔwoara ebɛkyerɛ me no, na mama wɔasansan wɔ hɔ, na abɛgye: na wo so ayɛ m'ahwehwɛdze, dɛ ebɛma me fiefo edziban.
10. Nna Hiram maa Solomon nkyindur ndua na ɔpepeaa dɛ mbrɛ n'ahwehwɛdze tse nyinara.
11. Na Solomon so maa Hiram ewifua etwadze mpem eduonu dɛ ne fiefo edziban, na ngo krɔnkrɔn etwadze eduonu: dɛm na Solomon dze maa Hiram afrenhyia afrenhyia.
12. Na EWURADZE maa Solomon nyansa, dɛ mbrɛ ɔbɔɔ no anohoba no; na asomdwee daa Hiram na Solomon ntamu; na hɔn beenu no bɔɔ mu yɛɛ kor.
13. Na ɔhen Solomon gyee Israel nyinara hɔ ɔtowyi edwuma; na ɔtowyi edwuma ho nyimpa yɛ mpem eduasa.
14. Na ɔsomaa hɔn wɔ Lebanon do, nyimpa mpemdu bosoom esiado esiado: bosoom na wodzi wɔ Lebanon do, na abosoom ebien na wodzi wɔ fie: na Adoniram na ɔhwɛ ɔtowyi edwuma no do.
15. Nna Solomon wɔ ndzesoadzefo mpemeduosuon, na mbepɔw no do nduatwafo mpemeduowɔtwe;
16. ɔsor Solomon n'ahwɛdofo etsitsir a wɔhwɛ edwuma no do, nyimpa mpemebiasa ahaasa a wɔhwɛ nkorɔfo a wɔyɛ edwuma no do no.
17. Na ɔhen no hyɛɛ ma wɔpaa abo akɛse, abo a ɔsom bo, dɛ wɔdze abo a wɔasen bɛhyɛ dan no ne fapem.
18. Na Solomon n'adansifo na Hiram n'adansifo na Gebalfo no sensenee, na wosiesiee ndua na abo dɛ wɔdze besi dan no.

## Tsir 6

1. Na ɔbaa dɛ Israelmba fii Egypt bae no n'ekyir afe a otsia ahaanan edwuowɔtwe no mu no, nna Solomon dzii Israel do hen no n'afe a otsia anan nye no, wɔ bosoom Ziv a ɔyɛ bosoom a otsia ebien no mu no, nna ɔhyɛɛ ase dɛ orisi EWURADZE ne dan no.
2. Na ɔdan a ɔhen Solomon sii maa EWURADZE no, ne tsentsen yɛ basafa eduasa, na ne tɛtɛr basafa du, na no krɔn basafa duenum.
3. Na abrandaa a ɔwɔ asɔrfi dan no enyim no, ne tsentsen yɛ basafa du, dɛ mbrɛ ɔdan no ne tɛtɛr no tse no; na ne tɛtɛr yɛ basafa enum wɔ ɔdan no enyim.
4. Na ɔyɛɛ ɔdan no ho ntokura a atenadwuma tsintsim mu.
5. Na ɔtotoow ɔdan no ne fasu ho asansansamdo hyiae, twitwaa ɔdan no n'afasu ho hyiae, asɔrfi no na mpiakyir nyina ho: na ɔyɛɛ mpiakyir mpiakyir hyiae:
6. ase ɔsansansamdo no ne tɛtɛr yɛ basafa ebien nye fa, na finimfin dze no ne tɛtɛr yɛ basafa ebiasa, na dza otsia ebiasa no ne tɛtɛr yɛ basafa ebiasa nye fa: na ɔyɛɛ ɔdan no ne fasu ekyir mbamba hyiae, ma mpuna no annhyɛ ɔdan no n'afasu no mu.
7. Na ɔdan no, aber a worisi no, wɔdze ɔbo a woesiesie no wɔ abopuei na wɔdze sii: mber a worisi no, wɔanntse bɔbo, anaa ekuma, anaa edwindadze biara nka wɔ ɔdan no ho.
8. Finimfin mpiakyir no n'abow wɔ ɔdan no n'enyimfa afamu: na wɔfow atwer mpomponee dze kɔ finimfin mpia no mu, na wofi finimfin dze no mu kɔ dza otsia ebiasa no mu.
9. Nna osii dan no, na owiei; na ɔdze nkyindur mpuna na ntaabow kataa ɔdan no do.
10. Na osisii asansansamdo no wɔ ɔdan no no ho nyinara, kor no krɔn basafa ebien nye fa: na wɔdze nkyindur mpuna ma osusuoo dan no mu.
11. Na EWURADZE n'asɛm baa Solomon nkyɛn, dɛ,
1KI.6.12, Ɔwɔ ɔdan yi a irisi ho, sɛ enantsew m'ahyɛdze mu, na eyɛ m'atsɛmbu, na idzi me mbransɛm nyinara do dɛ ebɛnantsew mu a; ɔnodze mebɛma m'asɛm a mekaa mekyerɛɛ w'egya David no etsim ama wo.
13. Na mebɛtsena Israelmba mu, na monnkɔpow me man Israel.
14. Nna Solomon sii dan no, na owiei.
15. Na ɔdze nkyindur ntaabow saam ɔdan no mu afasu no ho; ɔdze ndua kataa no mu afasu, fi dan no ne daadze kodur n'enyi nsamdo mpuna no do: na ɔdze kupresi ntaabow saam dan no ne daadze.
16. Na ɔdze nkyindur ntaabow sii ɔdan no n'ekyir afamu basafa du fi famu kɛpeem nsamdo mpuna no: mekyerɛ osii dze no mu yɛɛ mpiakyir, mekyerɛ bea krɔnkrɔn no a.
17. Na ɔdan no, mekyerɛ asɔrfi no a ɔwɔ mpiakyir no enyim no, ne tsentsen yɛ basafa eduonu.
18. Na ɔdan no mu wɔ nkyindur a woedzi no nkukuduuduw na nhyiren a wɔahanhan edwin: ne nyinara nkyindur a; wonnhu ɔbo biara.
19. Na osiesiee mpiakyir wɔ ɔdan no mu finimfin, dɛ wɔdze EWURADZE n'ahyɛmudaka no besi hɔ.
20. Na mpiakyir no mu wɔ ɔkwan a ne tsentsen yɛ basafa du, na ne tɛtɛr basafa du, na no krɔn basafa du; na ɔdze sika mapa duraa ho: na ɔdze nkyindur kataa afɔrpon no ho.
21. Nna Solomon dze sika mapa duraa ɔdan no mu: na ɔdze sika ntweaban dze twaa mpiakyir no enyim; na ɔdze sika duraa ho.
22. Na ɔdan no nyina ɔdze sika duraa mu araa kodur dɛ wowiee ɔdan no nyinara: nkyii so ɔdze sika duraa afɔrpon a ɔwɔ mpiakyir no ho nyinara.
23. Na ɔdze ngodua yɛɛ kerubim ebien wɔ mpiakyir no mu, kor ne tsentsen yɛ basafa enum.
24. Na kerub no n'atsaban kor yɛ basafa ebien nye fa; na kerub no n'atsaban kor no so basafa ebien nye fa: ofi atsaban tsir kor ano dze kodu atsaban tsir kor so ano ɔyɛ basafa enum.
25. Na kerub kor no so yɛ basafa enum: kerubim ebien nyina wɔ nsusui kor na su kor.
26. Kerub baako no krɔn basafa enum, na kerub baako no so tse dɛmara.
27. Na ɔdze kerubim no sisii ekyir dan no mu: na kerubim no tserɛtserɛɛw hɔn ntsaban mu, ma ɔbaako n'atsaban ɔka fasu kor, na kerub baako so n'atsaban ɔka fasu kor no so; na hɔn ntsaban no keka enyim wɔ ɔdan no ne finimfin.
28. Na ɔdze sika duraa kerubim no ho.
29. Na odzii dan no n'afasu no nyinara ho edwin hyiae, dɛ ɔdze kerubim, na mbɛdua, na nhyiren a wɔahanhan no ehonyi yɛɛ ho, no mu na n'ekyir.
30. Na ɔdan no ne daadze so ɔdze sika durae, no mu na n'ekyir.
31. Na ɔdze ngodua yɛɛ mpiakyir ahɛnee no no mbobow: mpondua no etsifi na ne nkyɛnmu ɔyɛ fasu no mu ebupɛn enum mu kor.
32. Nna ɔdze ngodua yɛɛ mbobow ebien; na odzii do edwin a ɔyɛ kerubim na mbɛdua na nhyiren a wɔahanhan, na ɔdze sika duraa ho; na ɔtserɛɛw sika no mu kataa kerubfo na mbɛdua no do.
33. Dɛmara so na ɔdze ngodua yɛɛ asɔrfi no n'ahɛnee no mpondua no, wɔ fasu no mu ebupɛn anan mu kor;
34. na kupresidua mbobow ebien; abow kor wɔ afa ebien a ɔbobɔw, na abow kor no so wɔ afa ebien a ɔbobɔw.
35. Na odzii ho edwin, kerubfo na mbɛdua na nhyiren a wɔahanhan: na ɔdze sika duraa ho dze kekae tsintsiim nkrukyei no mu.
36. Na ɔdze abo a wɔasen akyerɛpɛn ebiasa, na nkyindur mpuna akyerɛpɛn kor yɛɛ no mu abangua no.
37. Afe a otsia anan no mu bosoom Ziv mu, na wɔtoow EWURADZE ne dan no ne fapem.
38. Na afe a otsia dubiako no mu, bosoom Bul a ɔyɛ bosoom a otsia awɔtwe no mu, na wowiee ɔdan no no ho ndzɛmba nyinara, na mbrɛ ne yɛbea no tse nyinara ho afamu. Mfe esuon nna ɔdze sii.

## Tsir 7

1. Solomon dze mfe duebiasa sii nankasa n'ahemfie no wiei.
2. Na osii Lebanon kwaa dan no; ne tsentsen yɛ basafa eduonum, na ne tɛtɛr basafa eduonu enum, na no krɔn basafa duenum, ɔwɔ nkyindur edum akyerɛpɛn anan do, nye nkyindur mpuna gu edum no do.
3. Na wɔdze nkyindur saam sor wɔ mpuna eduanan enum a ogu edum no do no do; kyerɛpɛn kor mu duenum.
4. Na ntokura akyerɛpɛn ebiasa wɔ hɔ, na tokura hwɛ tokura enyim araa ban ebiasa.
5. Na mbobow na mpondua no nyinara yɛ nsamdo mpuna atweanan: na tokura hwɛ tokura enyim araa ban ebiasa.
6. Na ɔyɛɛ edum abrandaa; ne tsentsen yɛ basafa eduonu enum, na ne tɛtɛr yɛ basafa duenum; na abrandaa bi wɔ hɔn enyim, na edum na mpuna durdur wɔ enyim.
7. Na ɔyɛɛ ahengua abrandaa mbrɛ obobu hɔ atsɛn, mekyerɛ atsɛmbu abrandaa no a: na ɔdze nkyindur kataa do fi famu kodur nsamdo enyi.
8. Na ne fi mbrɛ ɔtse, dampan kor no a ɔwɔ abrandaa no mu afamu no, ne yɛbea tse dɛmara. Ɔyɛɛ dan so a ɔtse dɛ abrandaa yi maa Farao ne babaa, (nyia Solomon waar no no).
9. Iyinom nyinara yɛ abo a ɔsom bo, mekyerɛ abo a woetwa woesusu no dɛ wɔdze nseradaa sianee, no mu na n'ekyir, mekyerɛ ofi fapem do kɛpem etsifi, na dɛmara ɔdze fi ekyir afamu kodu pampan kɛse no do.
10. Na fapem no yɛ abo a ɔsom bo, mekyerɛ abo akɛse a, basafa enum enum abo, na basafa anan anan abo.
11. Na ɔsor abo a ɔsom bo, mekyerɛ ɔbo a woesusu etwa na nkyindur dua.
12. Na dampan kɛse a ɔbɔ aprɔw no wɔ abo a wɔasen akyerɛpɛn ebiasa, na nkyindur mpuna kyerɛpɛn kor; tse dɛ mbrɛ EWURADZE ne dan no no mu afamu na ɔdan no n'abrandaa no tse.
13. Na ɔhen Solomon somae ma wɔkɛfaa Hiram fi Taere bae.
14. Ɔyɛ Naftali ebusuakuw mu ɔbaa okunafo bi ne ba, na n'egya nye ɔbarimba bi a ofi Taere, boran odwimfo a; na nyansa na ntseasee na nyimdzee ahyɛ no ma, dɛ ɔdze dzi boran dwuma nyinara mu edwin. Na ɔbaa ɔhen Solomon nkyɛn, na ɔbɛyɛɛ n'edwuma nyinara.
15. Na ɔyɛɛ boran edum ebien no, kor ne tsentsen yɛ basafa akron; na ahoma basafa esia abɔ no ho aprɔw.
16. Na ɔyɛɛ boran ntaadotsir ebien dɛ wɔdze sisi edum no etsifi: ntaadotsir kor no krɔn yɛ basafa ebien nye fa, na ntaadotsir kor so no krɔn yɛ basafa ebien nye fa.
17. Atena a wɔawen no dam dam, na ntweaban kyinkyimii, wɔ ntaadotsir a ɔwɔ edum no etsifi no ho; esuon wɔ ntaadotsir kor ho, na esuon wɔ ntaadotsir kor so ho.
18. Nna ɔyɛɛ edum no; na ɔyɛɛ pɔmegranate eduaba akyerɛpɛn ebien twaa atenadwuma no kor ho hyiae, dze kataa ntaadotsir no a ɔwɔ edum no etsifi no do: na dɛmara so na ɔyɛe maa ntaadotsir kor no so.
19. Na ntaadotsir a ɔwɔ abrandaa no mu edum no etsifi no wɔyɛɛ no nsukookoo dwuma, basafa ebien.
20. Na edum ebien no do so wɔ ntaadotsir, ɔbɛn efur a ɔwɔ atenadwuma no ho no ho: na pɔmegranate eduaba no yɛ ahaenu, akyerɛpɛn akyerɛpɛn bɔ ntaadotsir kor no ho aprɔw.
21. Na ɔdze edum no sisii asɔrfi no n'abrandaa no ano: na ɔmaa enyimfa dum no do sii, na ɔfrɛɛ ne dzin Jakin: na ɔmaa abankum dum no do sii hɔ, na ɔfrɛɛ ne dzin Boaz.
22. Na edum no etsifi wɔ nsukookoo dwuma: dɛm na ɔdze wiee edum no edwuma no.
23. Na ɔyɛɛ ogu po no a ofi ano kɛpem ano yɛ basafa enum no, otwa kɔntɔnkrɔn, na no krɔn yɛ basafa ebien nye fa: na ahoma basafa duenum bɔ ho aprɔw hyia.
24. Na nkukuduuduw wowɔ n'ano asease dze bɔ no aprɔw hyia, ne tsentsen basafa enum bɔ po no ho aprɔw hyia: nkukuduuduw no a wogui no woguu no akyerɛpɛn ebien.
25. Ɔtaa anantwi duebien do, ebiasa hwɛ kwaamu afamu, na ebiasa hwɛ anee afamu, na ebiasa hwɛ pomu afamu, na ebiasa hwɛ boka afamu: na po no taa hɔn do wɔ sor, na hɔn ekyir nyinara wɔ no mu afamu.
26. Na ne peperepee yɛ nsatseama; na n'ano no wɔyɛɛ no dɛ kɔɔpow ano, ɔtse dɛ nsukookoo ne nhyiren a ahan: odzi galɔn mpemdu.
27. Na ɔyɛɛ boran eguarsɛn ase ndaka du; adaka kor ne tsentsen yɛ basafa ebien, na ne tɛtɛr yɛ basafa ebien, na no krɔn yɛ basafa kor nye fa.
28. Na mbrɛ eguarsɛn ase ndaka no ne nyɛbea tse nye yi: wɔwowɔ nhyehyɛmu; na nhyehyɛmu no hyehyɛ ngua no ntamu:
29. na ngyata, anantwi, na kerubfo wowɔ ngua no ntamu nhyehyɛmu no do, na ngyinado bi wɔ ngua no do ɔsor: na ngyata na anantwi no ase wɔ ahaban nkyekyeree a ɔsensɛn hɔ edwuma.
30. Na adaka biara wɔ boran ntwahonan anan, na boran nhyehyɛmundua: na ne nan anan no wɔ nsusuomunsa: egurasɛn no ase na nsusuomunsa bi a woegu, ka ahaban nkyekyeree ho wɔ ne nkyɛnkyɛn.
31. Na n'ano wɔ ntaadotsir no no mu na no do afamu yɛ anamɔn kor nye fa: na n'ano yɛ korkorba tse dɛ ngyinado dwuma bi, bɛyɛ anamɔn ebien nye fa: na wodzidzii n'ano so edwin, na ne nhyehyɛmu no yɛ etwaanan, ɔnnyɛ nkorkorba.
32. Na ntwahonan anan no wowɔ nhyehyɛmu ntrɛtraba no ase; na ntwahonan no ne nhyɛmu ndua no hyehyɛ adaka no mu: na ntwahonan kor no krɔn yɛ anamɔn ebien nye fa.
33. Na ntwahonan no ne nyɛbea tse dɛ tseaseanam ntwahonan nyɛbea: ne nhyɛmu ndua, no ho nsusuomudze, na ne hankra ano, na ne mparba, na ne finimfintu nyinara, wogui.
34. Na nsusuomunsa anan wowɔ adaka kor no kutuw anan no ho: adaka no ara mu na no nsusuomunsa no wɔ.
35. Na adaka no n'etsifi no wɔyɛɛ no korkorba a no krɔn yɛ bɛyɛ anamɔn kor hyia: na adaka no n'etsifi na ne nsa na ne nhyehyɛmu ntrɛtraba no a ofi kor no ara mu no wɔ.
36. Na odzii ne nsa ne ntɛrba, na ne nhyehyɛmu ntrɛtraba no do edwin, kerubfo ngyata na mbɛdua, dɛ mbrɛ kor ne ntamu tse, nye ahaban nkyekyeree bɔ aprɔw.
37. Ndaka du no mbrɛ ɔyɛe no nye yi: ne nyinara wɔ gubea kor, nsusui kor, na isu kor.
38. Na ɔyɛɛ boran eguarsɛn du: eguarsɛn kor dzi galɔn ahaanan: na eguarsɛn biara yɛ basafa ebien: na eguarsɛn kor wɔ ndaka du no mu kor biara no do.
39. Na ɔdze ndaka no sisii, enum wɔ ɔdan no n'enyimfa afamu, na enum so wɔ ɔdan no n'abankum afamu: na ɔdze po no sii ɔdan no ne nyimfa afamu wɔ boka afamu a ɔhwɛ pomu afamu no.
40. Na Hiram yɛɛ eguarsɛn, na nsofi, na mbɛɛsen no. Nna Hiram wiee edwuma a ɔyɛe maa ɔhen Solomon wɔ EWURADZE ne fi no ho nyinara yɛ:
41. edum ebien no, na edum no n'etsifi ntaadotsir apɔw ebien no; na ntenadwuma ebien no a wɔdze kataa edum no n'etsifi ntaadotsir apɔw ebien no ho no;
42. na ntenadwuma ebien no ho pɔmegranate eduaba ahaanan no; pɔmegranate eduaba akyerɛpɛn ebien yɛ atenadwuma kor nedze, dɛ ɔkata ntaadotsir no n'apɔw ebien no a ɔwɔ edum no no do no ho;
43. na ndaka du no, na ndaka no do eguarsɛn du no;
44. na po kor no, na po no n'ase anantwi duebien no;
45. na asɛn, na nsofi, na mbɛɛsen no: mekyerɛ ndzɛmba yi nyinara a Hiram yɛe maa ɔhen Solomon, wɔ EWURADZE ne fi no ho no, yɛ boran a wɔapɔw ho.
46. Jordan Tɛtɛr no do na ɔhen no gui, wɔ hyirew daadze mu wɔ Sukɔt na Zaretan ntamu.
47. Na Solomon gyaa ndzɛmba no nyinara ker, osiandɛ ɔso dodow mbordo: woennhu boran no ne nkerii ano.
48. Na Solomon yɛɛ ndzɛmba no a ɔwɔ EWURADZE ne fie no mu no nyinara: sika afɔrmbukyia no, na ɔpon no a kyerɛpaanoo no si do no, sika;
49. na nkandzeadua no, enum wɔ enyimfa afamu, na enum so wɔ abankum, mpiakyir no enyim, sika mapa: na nhyiren, na nkandzea, na adaban no, sika;
50. na mpokuwa, na nsompokuwa, na mbɛɛsen, na ntser, na ogyasɛn no, sika mapa; na no mu afamu ɔdan no, bea krɔnkrɔn ho mbobow, na ɔdan no, mekyerɛ asɔrfi no ho mbobow no ho apontsɛr so sika a.
51. Na wowiee edwuma a ɔhen Solomon yɛe no wɔ EWURADZE ne fie no ho no nyinara yɛ. Na Solomon dze ndzɛmba a n'egya David tui sii hɔ no, mekyerɛ dwetɛ, na sika, na ndzɛmbandzɛmba no bae, na ɔdze besisii EWURADZE fie ndzekoradzebea no mu.

## Tsir 8

1. Na Solomon hyiahyiaa Israel mpanyimfo, na ebusuakuw ebusuakuw mu etsitsir nyinara, Israelmba egyanom efiefi mbapɔmba no, ma wɔbaa ne nkyɛn wɔ Jerusalɛm, dɛ wɔrekɛfa EWURADZE n'ahyɛmudaka no efi Zion a ɔyɛ David kurow no mu aba.
2. Na Israel mbarimba no nyinara hyiahyiaa hɔnho behyiaa ɔhen Solomon ne nkyɛn wɔ afahyɛ no ase, wɔ bosoom Etanim a ɔyɛ bosoom a otsia esuon no mu.
3. Na Israel mpanyimfo no nyinara bae, na asɔfo no bɔsoaa adaka no.
4. Na wɔdze EWURADZE n'adakaa no, na ehyiadzibuw no, na ndzɛmba krɔnkrɔn a ɔwɔ Buw no mu no bae; mekyerɛ iyinom na asɔfo na Levifo no dze bae.
5. Nna ɔhen Solomon na Israel mpanyimfo no a woebehyia wɔ ne nkyɛn no nyinara dzi adaka no enyim, rukuku nguan na anantwi a osian hɔn dodow ntsi wonntum nkan eso wommbu ano dze robobɔ afɔr.
6. Na asɔfo no dze EWURADZE n'ahyɛmudaka no besii ne sibew, wɔ ɔdan no ne mpiakyir, bea krɔnkrɔnkrɔn no, mekyerɛ kerubfo no ntsaban ase.
7. Na kerubfo no atserɛtserɛw hɔn ntsaban mu wɔ adaka no ne sibew no do, na kerubfo no akata adaka no na no ho mpoma no do wɔ sor.
8. Na mpoma no wowar dodow ma wohu mpoma no n'etsir wɔ bea krɔnkrɔn mpiakyir no enyim; na wonnhu wɔ abowano: na mbrɛ ɔwɔ ara nye no dze bodu ndɛ da yi.
9. Hweeara nnyi adaka no mu gyedɛ abo apon ebien no a Moses dze guu mu wɔ Horeb no, wɔ aber a wofi Egypt asaase do reba no a EWURADZE nye Israelmba dzii ahyɛmu no.
10. Na ɔbaa dɛ, aber a asɔfo no fii bea krɔnkrɔn no do puei no, mununkum bɛhyɛɛ EWURADZE ne dan no ma,
1KI.8.11, na mununkum no ntsi asɔfo no enntum enngyina annsom: osiandɛ nna EWURADZE n'enyimnyam ahyɛ EWURADZE ne dan no ma.
12. Nna Solomon kaa dɛ, EWURADZE ase dɛ ɔbɛtsena sum kebii mu.
13. Ampa mesi ɔdan ayɛ tsenabew ama wo, beebi a ebɛtsena hɔ daa.
14. Na ɔhen no daan n'enyim, na ohyiraa Israel mboanofo no nyinara: na Israel mboanofo no nyinara gyinagyinaa tsentsen.
15. Na ɔsee dɛ, Nhyira nka EWURADZE, Israel Nyankopɔn a ɔdze n'ano kasaa kyerɛɛ m'egya David, na ɔdze ne nsa ahyɛ no ma, dɛ,
1KI.8.16, Ofitsi da a medze me man Israel fii Egypt bae no, mannsan mu ennyi kurow bi emmfi Israel ebusuakuw ebusuakuw nyinara mu dɛ wonsi dan, ama me dzin aatsena hɔ; mbom mesaan mu miyii David dɛ ɔnhwɛ me man Israel do.
17. Afei ɔwɔ m'egya David n'akoma mu dɛ obesi dan ama EWURADZE, Israel Nyankopɔn no ne dzin.
18. Na EWURADZE see m'egya David dɛ, Susuampa dɛ ɔwɔ w'akoma mu dɛ nkyɛ ibesi dan ama me dzin no, eyɛɛ no yie dɛ ɔwɔ w'akoma mu:
19. naaso ɔwoara nnkesi dan no; na mbom wo ba a ofi w'asen mu bɛba no, ɔno na obesi dan no ama me dzin.
20. Na EWURADZE ama n'asɛm a ɔkae no etsim; na masoɛr ahyɛ m'egya David n'ananmu, na metse Israel ahengua do, dɛ mbrɛ EWURADZE bɔɔ anohoba no, na mesi dan no ama EWURADZE, Israel Nyankopɔn no ne dzin.
21. Na meyi hɔ beebi ama adaka no a EWURADZE ahyɛmu a ɔnye hɛn egyanom dzii, wɔ aber a ɔdze hɔn fi Egypt asaase do reba no wɔ mu no.
22. Na Solomon gyinaa EWURADZE n'afɔrmbukyia no enyim wɔ Israel mboanofo no nyinara enyim, na ɔtserɛɛw ne nsamu wɔ sor:
23. na ɔsee dɛ, EWURADZE, Israel Nyankopɔn, Onyankopɔn bi nnyi hɔ a ɔtse dɛ ɔwo, wɔ wimu, wɔ sor, anaa asaase do, wɔ famu: ɔwo a isie ahyɛmu na mbɔbɔrhu ma wo nkowaa a wɔdze hɔn akoma nyinara nantsew w'enyim:
24. ɔwo a esie dza ebɔɔ anohoba maa w'akowaa m'egya David no ama no: nyew, ɔwo edze w'ano kae, na edze wo nsa ahyɛ no ma, dɛ mbrɛ ɔtse ndɛ da yi.
25. Dɛm ntsi afei, EWURADZE, Israel Nyankopɔn, sie dza abɔ anohoba ama w'akowaa m'egya David no ma no dɛ, Nyimpa a ɔbɛtsena Israel ahengua do rommbɔ wo wɔ m'enyim; sɛ wo mba hwɛ hɔn kwan yie ara, dɛ wɔbɛnantsew m'enyim dɛ mbrɛ ɔwo nantseew m'enyim no a.
26. Dɛm ntsi afei, Israel Nyankopɔn e, meserɛ wo, ma w'asɛm a ekaa kyerɛɛ w'akowaa m'egya David no ntsim.
27. Na aso ampa dɛ Nyankopɔn bɛtsena asaase do? Hwɛ, ɔsor na ɔsor mu sor mpo nntum nnkora wo; na akantam ɔdan yi a mesi!
28. Naaso EWURADZE me Nyankopɔn bu w'akowaa ne mpaabɔ, na no ntotɔserɛ bi, dɛ ibetsie w'akowaa ne nkekamu na ne mpaabɔ, a ɔrobɔ no wɔ w'enyim ndɛ da yi:
29. dɛ w'enyi bobue wɔ ɔdan yi do adzesaa na adzekyee, mekyerɛ bea a ɔwoara ase dɛ, Me dzin bɛtsena hɔ no do: dɛ ibetsie mpaabɔ a w'akowaa robɔ akyerɛ bea yi do no.
30. Na tsie w'akowaa, na wo man Israel ntotɔserɛ, aber a wɔrobɔ mpaa kyerɛ bea yi do: nyew, tsie no wɔ ɔsor wo tsenabea hɔ; na sɛ etse a, fa kyɛ:
31. Sɛ nyimpa bi yɛ bɔn tsia ne nyɛnko, na ntam bɛda no do dɛ ɔka, na ɔba bɛka ntam wɔ w'afɔrmbukyia enyim wɔ fie yi mu a:
32. ɔno ɔwoara tsie wɔ ɔsor, na yɛ, na bu wo nkowaa atsɛn, dɛ irubu ɔdzebɔnyɛnyi no fɔ, ma no kwan eebua nankasa n'etsifi: na irubu ɔtseneneenyi no bem, ama no dɛ mbrɛ ne ndzeyɛtsenenee tse.
33. Sɛ wɔka wo man Israel gu wɔ atamfo enyim, osiandɛ wɔayɛ bɔn etsia wo ntsi; na sɛ wɔsan ba wo nkyɛn bio, na wɔbɔ wo dzin, na wɔbɔ wo mpaa na wɔtotɔ serɛ wo wɔ fie yi mu a:
34. ɔno ɔwoara tsie wɔ ɔsor, na fa wo man Israel hɔn bɔn kyɛ hɔn, na fa hɔn bra asaase a ɔwoara dze maa hɔn egyanom no do bio.
35. Sɛ wɔtow ɔsor mu, na nsu nntɔ, osiandɛ wɔayɛ bɔn etsia wo ntsi; sɛ wɔbɔ mpaa kyerɛ bea yi do, na wɔbɔ wo dzin, na wɔsan fi hɔn bɔn ho, dɛ ahaw hɔn ntsi a:
36. ɔno ɔwoara tsie wɔ ɔsor, na fa wo nkowaa, na wo man Israel hɔn bɔn kyɛ hɔn, dɛ erekyerɛ hɔn ɔkwan pa a ɔsɛ dɛ wɔfa do; na ma nsu ntɔ ngu w'asaase a ɔwoara dze ama wo man dɛ egyapadze no do.
37. Sɛ ɔkɔm ba asaase no do, sɛ ɔyardɔm ba, sɛ ohuw anaa ɔpo, mbɛbɛw anaa nkonyinko ba; sɛ hɔn atamfo botua hɔn wɔ nkuropon asaase do; owuyar biara, yarba biara ba a;
38. mpaabɔ na ntotɔserɛ biara a nyimpa biara, anaa wo man Israel nyinara bɛyɛ a nyimpa biara bohu nankasa n'akoma mu ɔhaw na ɔbɛtrɛ ne nsamu akyerɛ fie yi do no:
39. ɔno ɔwoara tsie wɔ ɔsor wo tsenabea hɔ, na fa kyɛ, na yɛ, na ma nyimpa biara dɛ mbrɛ n'akwan nyinara tse, nyia ɔwoara nyim n'akoma mu a; (osiandɛ ɔwo, mekyerɛ ɔwoara nkotoo na inyim nyimpa mba nyinara hɔn akoma mu;)
40. ama woeesuro wo wɔ nda nyinara a wɔdze bɛtsena asaase a ɔwoara edze maa hɛn egyanom no do no.
41. Nkyii so ɔhɔho a ommfi wo man Israel mu ho dze, sɛ osian wo dzin ntsi ma ofi ekyirekyir man bi mu ba;
42. (osiandɛ wɔbɛtse wo dzin kɛse no, na wo nsa dzendzen no, na w'abasa a atsen mu no nka;) sɛ ɔba bɔbɔ mpaa kyerɛ ɔdan yi do a:
43. ɔwoara tsie wɔ ɔsor wo tsenabea, na yɛ dɛ mbrɛ ɔhɔho no rusu frɛ wo no nyinara: ama asaase do aman nyinara aatse wo dzin, na woeesuro wo, dɛ mbrɛ wo man Israel yɛ, na woeehu dɛ wo dzin na wɔdze frɛ ɔdan yi a mesi yi.
44. Sɛ wo man fir edzi nye hɔn atamfo kedzi ako wɔ ɔkwan biara a ɔwoara bɔsoma hɔn do, na wɔbɔ EWURADZE mpaa kyerɛ kurow a asan mu eyi, na ɔdan a mesi ama wo dzin yi do a:
45. ɔno ɔwoara tsie hɔn mpaabɔ na hɔn ntotɔserɛ wɔ ɔsor, na dzi hɔn asɛm ma hɔn.
46. Sɛ wɔyɛ bɔn tsia wo, (osiandɛ nyimpa bi nnyi hɔ a ɔnnyɛ bɔn, ) na wo bo fuw hɔn, na iyi hɔn ma atamfo, ma wɔfa hɔn ndɔmmum kɔ atamfo asaase do ekyirekyir o, nkyɛnkyɛn o;
47. na afei sɛ hɔnara wɔdwen wɔ asaase a wɔafa hɔn ndɔmmum akɔ do no do, na wɔsan bio, na wɔtotɔ serɛ wo wɔ hɔn a wɔfaa hɔn ndɔmmum kɔree no hɔn asaase do, dɛ, Yɛayɛ bɔn, na yeetwa nkontompɔ, yeedzi emumuyɛsɛm;
48. sɛ wɔdze hɔn akoma nyinara na hɔn kra nyinara san ba wo nkyɛn wɔ hɔn atamfo a wɔfaa hɔn ndɔmmum kɔree no hɔn asaase do, na wɔbɔ mpaa kyerɛ hɔn asaase a ɔwoara dze maa hɔn egyanom, kurow a ɔwoara asan mu eyi, na ɔdan a mesi ama wo dzin yi do a:
49. ɔno ɔwoara tsie hɔn mpaabɔ na hɔn ntotɔserɛ wɔ ɔsor wo tsenabea, na dzi hɔn asɛm ma hɔn;
50. na fa wo man a wɔayɛ bɔn etsia wo, na hɔn mbrato a wɔafom wɔ mu etsia wo nyinara kyɛ hɔn; na ma hɔn mbɔbɔrhu wɔ hɔn a wɔfaa hɔn ndɔmmum kɔree no enyim, nyew, ma wonhu hɔn mbɔbɔr:
51. osiandɛ wɔyɛ wo man, na w'egyapadze a iyii hɔn wɔ Egypt wɔ dadze fononoo no mu bae:
52. na ma w'enyiwa nkɔ w'akowaa no ntotɔserɛ, na wo man Israel ntotɔserɛ do dɛ ibetsie hɔn mber biara a wosu frɛ wo no.
53. Osiandɛ ɔwoara na etseew hɔn fii asaase do aman nyinara mu dɛ wɔyɛ w'egyapadze, dɛ mbrɛ ɔwoara nam w'akowaa Moses n'abaw do kae no, wɔ aber a edze hɔn egyanom fi Egypt reba no, ao EWURADZE Nyankopɔn.
54. Na ɔbaa dɛ, aber a Solomon wiee mpaa ɔbɔ maa EWURADZE na ntotɔserɛ nyinara no, ɔsoɛree fii EWURADZE afɔrmbukyia no enyim, na ogyaa n'anankoroma enyim kosɔw nye ne nsamu trɛ a ɔtrɛɛ kyerɛɛ ɔsor do no.
55. Na ogyinae, na ɔdze ndze kɛse hyiraa Israel mboanofo no nyinara, dɛ,
1KI.8.56, Nhyira nka EWURADZE a ɔama ne man Israel ahomgye, dɛ mbrɛ ɔbɔɔ anohoba no nyinara tse: n'anohoba pa a ɔnam n'akowaa Moses ne nsa do bɔe no nyinara mu asɛm kor mpo annyew.
57. EWURADZE hɛn Nyankopɔn ndzi hɛn ekyir, dɛ mbrɛ odzii hɛn egyanom ekyir no: ma mma onngyaa hɛn, na eso ɔmmpa hɛn:
58. ama ɔaadan hɛn akoma akɔ no do, dɛ yɛbɛnantsew n'akwan nyinara mu, na yeedzi ne mbransɛm, na n'ahyɛdze, na n'atsɛmbu a ɔdze hyɛɛ hɛn egyanom no do.
59. Na ma me nsɛm yi a medze edzi ntotɔserɛ wɔ EWURADZE enyim yi mbɛn EWURADZE hɛn Nyankopɔn adzekyee na adzesaa, ma ondzi n'akowaa n'asɛm, na ne man Israel hɔn asɛm mma hɔn, dɛ mbrɛ da biara dze bɛba:
60. ama asaase do aman nyinara woeehu dɛ EWURADZE nye Nyankopɔn: na obi nnyi hɔ bio.
61. Dɛm ntsi hom mma hom akoma ndzi mu wɔ EWURADZE hɛn Nyankopɔn ho, dɛ wɔbɛnantsew n'ahyɛdze mu, na woedzi ne mbransɛm do dɛ ndɛ da yi.
62. Na ɔhen no, na Israel nyinara ka no ho bɔɔ afɔr wɔ EWURADZE enyim.
63. Na Solomon dze anantwi mpemeduonu ebien, na nguan mpemɔha eduonu, bɔɔ asomdwee afɔr a ɔbɔe maa EWURADZE no. Dɛm na ɔhen no na Israelmba no nyinara dze buee EWURADZE ne fie no.
64. Da no ara ɔhen no yɛɛ EWURADZE ne dan no enyim dampan no ne finimfin no krɔnkrɔn; na hɔ na ɔbɔɔ ɔhyew afɔr na edziban afɔr, na asomdwee afɔr ne seradze no: osiandɛ boran afɔrmbukyia no a ɔwɔ EWURADZE enyim no suar dodow dɛ ɔbɛgye ɔhyew afɔr, na asomdwee afɔr ho seradze no.
65. Nna Solomon hyɛɛ fa no aber no mu, na Israel nyinara ka no ho, mboanofo kɛse, wofi Hamat ahɛnee kodu Egypt ɔwora no ho, wɔ EWURADZE hɛn Nyankopɔn enyim nda esuon na nda esuon, mekyerɛ dadu ndaanan.
66. Da a otsia awɔtwe no ogyaa ɔman no kwan, na wohyiraa ɔhen no, na wɔdze papa nyinara a EWURADZE ayɛ ama n'akowaa David, na ne man Israel no ho enyigye na akoma pa sii mu kɔr hɔn asesee mu.

## Tsir 9

1. Na ɔbaa dɛ aber a Solomon wiee EWURADZE ne fie, na ahemfie no si, na Solomon n'apɛdze a ɔsɔ n'enyi dɛ ɔbɛyɛ nyinara yɛ no,
1KI.9.2, nna EWURADZE yii noho kyerɛɛ Solomon ne mpɛn ebien, dɛ mbrɛ oyii noho kyerɛɛ no wɔ Gibeon no.
3. Na EWURADZE see no dɛ, Matse wo mpaabɔ na wo ntotɔserɛ a ayɛ no wɔ m'enyim no: mayɛ fie a esi yi krɔnkrɔn, dɛ medze me dzin mobɔto hɔ daa; na m'enyiwa na m'akoma atsena hɔ daa nyina.
4. Na ɔwo dze, sɛ enantsew m'enyim dɛ mbrɛ w'egya David nantsewee no, akomamu tsewee mu, na tsenenee mu, dɛ ebɛyɛ dɛ mbrɛ dza medze ahyɛ wo nyinara tse, na edzi m'ahyɛdze na m'atsɛmbu do a;
5. ɔno mebɛma w'ahendzi ahengua etsim wɔ Israel do daa; dɛ mbrɛ medze bɔɔ w'egya David anohoba no, dɛ, Israel ahengua do nyimpa rommbɔ wo no.
6. Mbom sɛ hom san fi m'ekyir, hom anaa hom mba, na woenndzi me mbransɛm na m'ahyɛdze a medze esi hom enyim yi do, na hom kɔ kɔsom enyame fofor, na hom sɔr hɔn a:
7. ɔno mubotwa Israel efi asaase a medze ama hɔn no do; na fie a mayɛ no krɔnkrɔn ama me dzin yi mobɔtow efi m'enyim akyen; na Israel bɛdan ɔkasabɛbu na fen wɔ aman nyinara mu:
8. na ɔdan yi krɔn kɔ sor dze, naaso obiara a obotwa mu wɔ ho no, no ho bɔbow no, na ɔabɔ nhwiroma; na wɔase dɛ, Ɔyɛ dɛn ntsi na EWURADZE ayɛ asaase yi, na fie yi dɛm yi?
9. Na wobobua dɛ, Osiandɛ wɔpoow EWURADZE hɔn Nyankopɔn a ɔdze hɔn egyanom fi Egypt asaase do bae no, na wɔkɛtae suoo enyame fofor mu sɔɔr hɔn, na wɔsoom hɔn: dɛm ntsi na EWURADZE dze mbusu yi nyinara aba hɔn do yi.
10. Na ɔbaa dɛ mfe eduonu no a Solomon dze sisii efie ebien no, mekyerɛ EWURADZE ne fie na ɔhen ne dze no, n'ewiei no,
1KI.9.11, (afei nna Taerehen Hiram dze nkyindur ndua na ɔpepeaa, na ɔnye sika, dɛ mbrɛ n'apɛdze tse nyinara ama Solomon, ) nna ɔhen Solomon maa Hiram nkurow eduonu wɔ Galilii asaase do.
12. Na Hiram fiir edzi fii Taere dɛ ɔrobɔhwɛ nkurow a Solomon dze ama no no; na wɔannsɔ n'enyi.
13. Na ɔsee dɛ, Mo nua, ebɛn nkurow nye yi na edze ama me yi? Na ɔfrɛɛ no Kabul asaase (asaasebɔn) dze bodu ndɛ da yi.
14. Na Hiram somaa ma wɔdze sika dwetsir kɛse ɔha eduonu kɛmaa ɔhen no.
15. Na iyi nye siantsir a ɔhen Solomon gyegyee ɔtowyi edwuma; dɛ ɔdze besi EWURADZE ne fie, na nankasa ne fi, na Millo, na Jerusalɛm fasu, na Hazor, na Megiddo, na Gezer no.
16. Nna Egypthen Farao afow akɔ akɛgye Gezer, na ɔdze ogya ahyew no, na oekuku Keenanfo a wɔtse kurow no mu no. Afei ɔdze maa ne babaa a Solomon waar no no, dɛ awar akyɛdze.
17. Na Solomon kyekyeer Gezer bio, na Bɛt-horon anaafo no,
1KI.9.18, na Baalat, na Tamar wɔ sar no do, asaase no do,
1KI.9.19, na adzekora nkurow a Solomon wɔ no nyinara, na ne ntseaseanam nkurow, na no mpɔnkɔdofo nkurow, na dza Solomon pɛ dɛ osi gye n'enyi wɔ Jerusalɛm, na Lebanon, na n'ahendzi asaase no nyinara mu.
20. Nkorɔfo a wɔkae wɔ Amorifo, na Hitifo, na Perizfo, Hivifo, na Jebusfo mu a wommfi Israelmba mu no dze;
21. hɔn mba a wɔkaa hɔn ekyir wɔ asaase no do no a Israelmba enntum annsɛɛ hɔn pasapasa no, hɔn na Solomon gyegyee hɔn enyadze ɔtowyi edwuma dze bodu ndɛ da yi.
22. Naaso Israelmba no mu dze, Solomon annyɛ hɔn mu biara ɔtowyifo; mbom hɔn na wɔyɛɛ mbarimba akofo, na ne gyasefo na ne mbapɔmba, na n'asafohemfo, na ne ntseaseanam na no mpɔnkɔdofo do mpanyimfo.
23. Woyinom nye Solomon n'edwuma do ahwɛdofo mu mpanyin, ahaenum eduonum a wɔhwɛ nkorɔfo a wɔyɛ edwuma no do.
24. Na Farao babaa no fii David kurow no mu baa ne fi a Solomon sii maa no no mu: nna osii Millo.
25. Na afrenhyia mu mpɛn ebiasa na Solomon bobɔɔ ɔhyew afɔr na asomdwee afɔr wɔ afɔrmbukyia a osii maa EWURADZE no do, ɔhyew eduhuam ka ho, wɔ afɔrmbukyia a osi EWURADZE enyim no do. Dɛm na ɔdze wiee ofi no.
26. Na ɔhen Solomon yɛɛ ahɛn wɔ Ezion-geber a ɔwɔ Elot nkyɛn, wɔ Mbɛw Po no no mpoano, wɔ Edom asaase do.
27. Na Hiram somaa no nkowaa, apofomba a wɔwɔ po ho nyimdzee, ma wɔkɛkaa Solomon no nkowaa ho wɔ ahɛn no mu.
28. Na wɔkɔr Ofir, na wɔkɛfaa hɔ sika, dwetɛsika ahaanan eduonu, na wɔdze brɛɛ ɔhen Solomon.

## Tsir 10

1. Na aber a Seba ɔhembaa no tsee Solomon ne nka wɔ EWURADZE ne dzin ho no, ɔbaa dɛ ɔdze nsɛmbisa dzendzen robɔsɔ no ahwɛ.
2. Na ɔnye akadofo kɛsenara baa Jerusalɛm, efumpɔnkɔ a wɔsoso nduhuam, na sika piigyan, na abo a ɔsom bo: na aber a ɔbaa Solomon nkyɛn no, ɔnye no twetwee dza ɔwɔ n'akoma mu nyinara ho nkɔmbɔ.
3. Na Solomon kyerɛɛ no ne nsɛm nyinara ano: asɛm biara ennsuma ɔhen no a ɔannka annkyerɛ no.
4. Na aber a Seba ɔhembaa no hun Solomon ne nyansaa nyinara, na fie a oesi,
1KI.10.5, na no pon do edziban, na no nkowaa ntsenaa mu, na n'asomfo ngyinaa mu, na hɔn ntar, na ne nsahyɛfo, na n'afowee a ɔnam do fow kɔ EWURADZE fie no; noho boow no kɛse.
6. Na ɔsee ɔhen no dɛ, Wo ndwuma na wo nyansaa ho asɛm a metsee no wɔ mankasa m'asaase do no yɛ nokwar.
7. Naaso manngye nsɛm no enndzi, dze bodur dɛ mebae, na medze m'enyiwa mebohu yi: na hwɛ, wɔannka ne fa mpo annkyerɛ me: wo nyansaa na wo prɔmprɔmyɛ bor wo nka a metsee no do.
8. Ahomka aka wo nkorɔfo, ahomka aka wo nkowaa yi a wogyinagyina w'enyim daa, na wotsie wo nyansaa no.
9. Nhyira nka EWURADZE wo Nyankopɔn a ɔpɛ w'asɛm ma ɔdze wo esi Israel ahengua do: osiandɛ EWURADZE dɔ Israel daa, dɛm ntsi na ɔahyɛ wo ɔhen dɛ yɛ atsɛmbudze na pɛrpɛryɛ.
10. Na ɔmaa ɔhen no sika dwetsir kɛse ɔha eduonu, na nduhuam burututuitu, na abo a ɔsom bo: nduhuam a ɔdɔɔ so dɛm bi ammba bio a ɔtse dɛ mbrɛ Seba ɔhembaa no dze maa ɔhen Solomon no.
11. Na Hiram n'ahɛn no so a wɔdze sika fi Ofir bae no, wɔdze  almug   ndua piigyan na abo a ɔsom bo fi Ofir bae.
12. Na ɔhen no dze  almug   ndua no yɛɛ EWURADZE fi no na ɔhen ne fi no ho edum, nsankutsen so na bɛnta asanku maa adwontofo no: dɛm  almug   ndua yi bi ammba bio, nkyii so woennhu bi araa dze bodu ndɛ da yi.
13. Na ɔhen Solomon maa Seba ɔhembaa no n'apɛdze nyinara, biribiara a obisae no, ɔsor dza ofi ɔhen Solomon nsamu a ɔdze maa no no. Nna odzii ndan, na osii mu kɔr nankasa n'asaase do, ɔno na no nkowaa.
14. Na afei sika a ɔbaa Solomon hɔ wɔ afe kor mu ne nkerii yɛ sika dwetsir kɛse ahaesia eduosia esia,
1KI.10.15, ɔsor dza ofi konkosifo hɔ bae, na eguadzifo eguadzi mu, na dza ofi aforaforadɔm ahemfo nyinara hɔ, na aman no mu ambradofo no hɔ.
16. Na ɔhen Solomon dze sika a wɔabor yɛɛ akyɛm akɛse ahaenu: sika dwetɛbona ahaesia na ɔdze duraa kyɛm kor ho.
17. Na ɔdze sika a wɔabor yɛɛ akyɛm nkakraba ahaasa; sika pɔɔn ebiasa na ɔdze duraa kyɛm kor ho: na ɔhen no dze koguu Lebanon kwaa dan no mu.
18. Nkyii so ɔhen no yɛɛ asombɛn ahengua kɛsenara na ɔdze sika mapa duraa ho.
19. Ahengua no wɔ ntwerba esia, na ahengua no n'etsifi yɛ korkorba wɔ ekyir: na nsa wowɔ afa na afa wɔ atsenaa no ho, na ngyata ebien gyinagyina nsa no ho.
20. Na ngyata duebien gyinagyina ntwerba esia no do hɔ wɔ afa na afa ha: wɔnnyɛɛ dza ɔtse dɛm bi da wɔ ahenman biara mu.
21. Na ɔhen Solomon no nkɔɔpow a ɔnom mu nyinara sika dze a, na Lebanon kwaa dan mu nkɔɔpow nyinara sika mapa a: dwetɛ dze biara nnyi mu; wommbu no hwee wɔ Solomon n'aber do.
22. Nna ɔhen Solomon wɔ Tarsis ahɛn wɔ po do a ɔka Hiram n'ahɛn ho: mfensa biara mu Tarsis ahɛn no ba prɛko, dze sika, na dwetɛ, asombɛn na ndɔpe, na koohaa ba.
23. Na ɔhen Solomon boor asaase do ahemfo nyinara do wɔ ahonya na nyansa mu.
24. Na asaase nyinara hwehwɛɛ Solomon n'enyim ehu, dɛ wobetsie ne nyansaa a Nyankopɔn dze ahyɛ n'akoma mu no.
25. Na hɔn mu nyimpa biara dze n'ayɛyɛdze bae, dwetɛ ndzɛmba, na sika ndzɛmba, na ntar, na ahodze, na nduhuam, mpɔnkɔ, na nsoasopɔnkɔ, afrenhyiadze afrenhyia afrenhyia.
26. Na Solomon boaboaa ntseaseanam na mpɔnkɔdofo ano: na onyaa ntseaseanam apem ahaanan, na mpɔnkɔdofo mpemduebien a ɔdze hɔn siesiee ntseaseanam nkurow no mu, na ɔhen no nkyɛn wɔ Jerusalɛm.
27. Na ɔhen no maa dwetɛ yɛɛ dɛ abo wɔ Jerusalɛm, na ɔmaa nkyindur ndua yɛɛ dɛ ankye ndua a ɔwowɔ abɔnmu nkurow mu, wɔ ɔdodow mu.
28. Na mpɔnkɔ a Solomon nyae no wɔdze fi Egypt nye Kue bae: na ɔhen n'eguadzifo no kɛgyegyee hɔn ekuwekuw no, kuw kor wɔ no bo do.
29. Na wɔdze tseaseanam fi Egypt bae bɛgyee dwetɛ dwetɛbona ahaesia, na ɔpɔnkɔ so, dwetɛbona ɔha eduonum: na dɛmara so na wokitsaa bi fiir edzi brɛɛ Hitifo ahemfo nyinara, na Siria ahemfo no.

## Tsir 11

1. Afei ɔhen Solomon dɔɔ mbaa ananaben piinara kaa Farao ne babaa no ho, mbaa a wofi Moabfo, Ammonfo, Edomfo, Zidonfo, na Hitifo mu;
2. wofi amanaman a EWURADZE kaa ho asɛm kyerɛɛ Israelmba dɛ, Mma hom nnkɔ hɔn mu, nkyii so mma hɔn so mmba hom mu: na ampa wɔbɛdan hom akoma ekedzi hɔn enyame ekyir no a: woyinom na Solomon takyeer hɔn ho wɔ ɔdɔ mu.
3. Na onyaa yernom ahaesuon, ahembaa a, na nponafo ahaasa: na ne yernom daan n'akoma.
4. Na ɔbaa dɛ, aber a Solomon yɛɛ akɔdaa no, ne yernom daan n'akoma kedzii enyame fofor ekyir: na n'akoma enndzi mu wɔ EWURADZE ne Nyankopɔn ho, dɛ mbrɛ n'egya David n'akoma tse.
5. Na Solomon kedzii Zidonfo bosom Astoret ekyir, na Ammonfo ekyiwadze Milkɔm ekyir.
6. Na Solomon yɛɛ dza omuo wɔ EWURADZE enyi do, na oenndzi EWURADZE ekyir ennwie, dɛ mbrɛ n'egya David yɛe.
7. Nna Solomon sii bea sorɔnsorɔm maa Moab ekyiwadze Kemos, wɔ bepɔw a ɔwɔ Jerusalɛm enyim no do, na Ammonmba ekyiwadze Molek.
8. Na dɛm na ɔyɛe maa ne yernom ananaben nyinara a wɔhyeew eduhuam na wɔbɔɔ afɔr maa hɔn abosom no.
9. Na EWURADZE no bo fuuw Solomon, osiandɛ n'akoma adan efi ɔno EWURADZE, Israel Nyankopɔn no a oeyi noho akyerɛ no mpɛn ebien no ho.
10. Ɔno a ɔahyɛ no asɛm yi ho mbra dɛ mma ɔnnkɔ nnkedzi enyame fofor ekyir no: naaso oenndzi dza EWURADZE hyɛe no do.
11. Dɛm ntsi EWURADZE see Solomon dɛ, Susuampa dɛ ɔwo ayɛ iyi, na enndzi m'ahyɛmu na m'ahyɛdze a mehyɛɛ wo no do ntsi, ampa mebɛtsew ahendzi no efi wo nsamu, na medze ama w'akowaa.
12. Naaso wo nda mu dze merennyɛ, osian w'egya David ntsi: na mbom mebɛtsew efi wo ba nsamu.
13. Naaso merenntsew ahendzi no nyinara; na medze ebusuakuw kor bɛma wo ba, osian m'akowaa David, na Jerusalɛm a masan mu meyi no ntsi.
14. Na EWURADZE maa ɔtamfo bi soɛree tsiaa Solomon, Edomnyi Hadad a ofi ɔhen n'asefo mu wɔ Edom no a.
15. Na ɔbaa dɛ, aber a David bɔɔ Edom, na dɔm safohen Joab fowee kɔr dɛ orikesie atɔfo no, na okum Edom mbanyin nyinara;
16. (na Joab na Israel nyinara tsenaa hɔ abosoom esia, kodur dɛ okuuw ɔbanyin biara ase wɔ Edom;)
17. naaso Hadad guanee, ɔno na Edomfo bi a wofi n'egya nkowaa mu ka no ho, dɛ wɔrokɔ Egypt; nna Hadad yɛ abofra kakrabaa.
18. Na wɔsoɛree fii Midian, na wɔbaa Paran: na wɔfaa mbarimba bi wɔ Paran kaa hɔnho, na wɔbaa Egypt, wɔ Egypthen Farao nkyɛn; ɔno na ɔmaa no fie, na ɔhyehyɛɛ edziban maa no, na ɔmaa no asaase.
19. Na Hadad nyaa enyimnyam kɛse wɔ Farao enyim, ma ɔdze nankasa ne yer no nua, ɔhembaa Tafenes no nua, maa no ayewar.
20. Na Tafenes no nua no woo ne babanyin Genubat maa no, na Tafenes tsetsee no wɔ Farao fie: na Genubat nye Farao ne mba no bɔɔ mu nyinii.
21. Na aber a Hadad tsee no wɔ Egypt dɛ David nye n'egyanom akɛda, na dɔm safohen Joab so ewu no, Hadad see Farao dɛ; Gya me kwan ma monkɔ mankasa me man mu.
22. Nna Farao see no dɛ, Na ebɛnadze na ehia no wɔ me nkyɛn, ma erohwehwɛ dɛ ekɔ wankasa wo man mu yi? Na obuaa dɛ, Nnyɛ biribiara a: naaso ɔkwan ara na gya me ma monkɔ.
23. Afei so Nyankopɔn maa ɔtamfo kor so soɛree tsiaa no, Eliada ba Rezon a oguanee fii no wura Zobahen Hadadezer nkyɛn no a:
24. na ɔboaboaa mbarimba ano maa noho, na ɔbɛyɛɛ dɔm do safohen, wɔ aber a David kum hɔn a wofi Zoba no: na wosii mu kɔr Damaskɔs, na wɔkɛtsenaa hɔ, na odzii hen wɔ Damaskɔs.
25. Na ɔyɛɛ ɔtamfo maa Israel wɔ Solomon ne nda nyinara mu, na ɔno so tseetsee hɔn dɛ mbrɛ Hadad yɛe no: na okyiir Israel, na odzii Siria do hen.
26. Na Nebat ne ba Jeroboam, Efraimnyi bi a ofi Zereda, a ɔyɛ Solomon n'akowaa na ne na ne dzin dze Zerua, ɔbaa okunafo bi no, so maa ne nsa do tsiaa ɔhen no.
27. Na asɛm a osian ntsi ma ɔmaa ne nsa do tsiaa ɔhen no nye yi: Solomon sii Millo, na osisiiw n'egya David kurow ho etokur.
28. Na dɛm Jeroboam no ɔyɛ ɔbarimba katakyi a ɔyɛ ndam: na Solomon hun aberantsɛ no dɛ ɔyɛ mbɔdzembɔnyi no, ɔmaa ɔhwɛɛ Josef fie edwuma nyinara do.
29. Na ɔbaa dɛ mber no mu, aber a Jeroboam fi Jerusalɛm rokɔ no, nkɔnhyɛnyi Silonnyi Ahija hun no wɔ ɔkwan no mu; nna Ahija hyɛ atar fofor; na hɔn beenu nko na wɔwɔ haban no mu.
30. Na Ahija tae suoo atar fofor a ɔhyɛ no no mu, na ɔtsetseew mu esinesin duebien.
31. Na ɔsee Jeroboam dɛ, Yi esinesin du woara fa; na mbrɛ EWURADZE, Israel Nyankopɔn no se nye yi, Hwɛ, mebɛtsew ahendzi no efi Solomon ne nsamu, na medze mbusuakuw du ama wo:
32. (na ɔnodze, obenya ebusuakuw kor, wɔ m'akowaa David ntsi, na Jerusalɛm, kurow a masan mu meyi no wɔ Israel mbusuakuw nyinara mu no ntsi:)
33. osiandɛ wɔapow me, na wɔakɔsom Zidonfo hɔn bosom Astoret, Moab nyame Kemos, na Ammonmba nyame Milcom; na wɔannantsew m'akwan mu dɛ wɔbɛyɛ dza ɔtsen wɔ m'enyiwa do, na woedzi m'ahyɛdze na m'atsɛmbu do, dɛ mbrɛ n'egya David yɛe.
34. Naaso merenngye ahendzi no nyinara wɔ ne nsamu: na mebɛyɛ no ɔhen wɔ no nkwa nda nyinara mu wɔ m'akowaa David ntsi, ɔno a mesaan mu miyii no, osiandɛ odzii me mbransɛm na m'ahyɛdze do:
35. na mbom mebɛgye ahendzi no mefi ne ba nsamu, na medze ama wo, mekyerɛ mbusuakuw du no a.
36. Na medze ebusuakuw kor mebɛma ne ba no, ama m'akowaa David oeenya kandzea daa wɔ m'enyim, wɔ Jerusalɛm, kurow a masan mu meyi no dɛ medze me dzin mobɔto hɔ no mu.
37. Na mebɛfa ɔwo, na ibedzi hen dɛ mbrɛ wo kra pɛ nyinara na edzi Israel do hen.
38. Na ɔbɛba dɛ sɛ itsie dza mebɛhyɛ wo nyinara, na enantsew m'akwan do, na eyɛ dza ɔtsen wɔ m'enyiwa do, dɛ ibedzi m'ahyɛdze na me mbra do, dɛ mbrɛ m'akowaa David yɛe no a; ɔno mibedzi w'ekyir, na m'akyekyer ofi a otsim ama wo, dɛ mbrɛ mekyekyeree memaa David no, na medze Israel mebɛma wo.
39. Na iyi ntsi mibehiahia David n'asefo ho, na nnyɛ daa nyina.
40. Dɛm ntsi Solomon hwehwɛɛ dɛ oku Jeroboam: na Jeroboam soɛree, na oguanee kɔr Egypt, wɔ Egypthen Sisak nkyɛn, na ɔtsenaa Egypt araa ma okodur Solomon no wu mu.
41. Afei Solomon ho nsɛm nkaa, na dza ɔyɛe nyinara, na ne nyansaa no, ana wɔnnkyerɛɛw no wɔ Solomon ho nsɛm nwoma no mu bi a?
42. Na mber a Solomon dze dzii hen wɔ Israel nyinara do wɔ Jerusalɛm no ɔyɛ mfe eduanan.
43. Na Solomon kɔr ne nsamankyir, na wosiee no wɔ n'egya David kurow mu: na ne ba Rehoboam dzii hen wɔ n'ananmu.

## Tsir 12

1. Na Rehoboam sii mu kɔr Sekem: osiandɛ Israel nyinara baa Sekem dɛ wɔrebɛhyɛ no ɔhen.
2. Na ɔbaa dɛ, aber a Nebat ne ba Jeroboam tsee no, (osiandɛ nna ɔda ho wɔ Egypt, mbrɛ oguanee fii ɔhen Solomon enyim kɔree kɛtsenae no,
1KI.12.3, na wɔsomae ma wokehyiaa no bae;) nna Jeroboam na Israel dɔm no nyinara bae, na wɔbɛkaa kyerɛɛ Rehoboam, dɛ,
1KI.12.4, W'egya yɛɛ hɛn kɔndua durdur: dɛm ntsi afei yɛ w'egya no som dzendzen no, na no kɔndua durdur a ɔdze too hɛn do no, harhar, na yɛnsom wo.
5. Na ɔsee hɔn dɛ, Hom mma me ndaansa, na nkyii hom nsan mbra me nkyɛn bio. Na ɔman no twee mu kɔree.
6. Na ɔhen Rehoboam nye nkɔdaa a wɔsoom n'egya Solomon dɛ apamfo mber a ɔda ho tse ase no, faa apam, dɛ, Afotu bɛn na hom dze rema me dɛ memfa nsan nkobua ɔman yi.
7. Na wɔkaa kyerɛɛ no dɛ, Sɛ ndɛ yi ɔwo eyɛ akowaa ma ɔman yi, na esom hɔn, na ibua hɔn, na eka nsɛm pa kyerɛ hɔn a, ɔno wɔbɛyɛ wo nkowaa daa nyina.
8. Naaso ɔpoow nkɔdaa no hɔn afotu a wɔdze maa no no, na ɔnye mberantsɛ a wɔnye no nyinii a afei wɔabɛyɛ n'apamfo no no dwenee.
9. Na obisaa hɔn dɛ, Afotu bɛn na hom dze ma, ma yɛdze mbuae aasan akɛma ɔman yi a wɔaka akyerɛ me, dɛ, Yɛ kɔndua a w'egya dze too hɛn do no harhar no?
10. Na mberantsɛ a wɔnye no nyinii no kaa kyerɛɛ no dɛ, Ka kyerɛ ɔman yi a wɔbɛkaa kyerɛɛ wo dɛ, W'egya yɛɛ hɛn kɔndua durdur, na ɔwo dze, yɛ no harhar ma hɛn no; dɛ: Me nsatseaba kakraba mpo yɛ dur sen m'egya n'asen.
11. Na afei sɛ m'egya dze kɔndua durdur soaa hom a, emi so mobɔto hom kɔndua no do: sɛ m'egya dze mpire tseaa hom a, emi dze, medze nyankom nketsebowa  mebɛtsea hom.
12. Nna Jeroboam na ɔman no nyinara baa Rehoboam nkyɛn da a otsia ebiasa no, dɛ mbrɛ ɔhen no kae no, dɛ, Da a otsia ebiasa no, hom nsan mbra me nkyɛn, no.
13. Na ɔhen no buaa ɔman no ebufuw mu, na ɔpoow nkɔdaa no hɔn apam a wɔdze maa no no;
14. na ɔkaa kyerɛɛ hɔn dɛ mbrɛ mberantsɛ no hɔn apam no tse, dɛ, M'egya yɛɛ hom kɔndua durdur, na emi dze mobɔto hom kɔndua do; m'egya dze mpire tseaa hom, na emi dze medze nyankoma nketsebowa mebɛtsea hom.
15. Na ɔhen no enntsie ɔman no; osiandɛ nna ɔyɛ adze a EWURADZE ahyehyɛ, ama ɔaama ɔno EWURADZE n'asɛm a ɔnam Silonnyi Ahija nsa do kaa kyerɛɛ Nebat ba Jeroboam no etsim.
16. Na aber a Israel nyinara hun dɛ ɔhen no enntsie hɔn no, ɔman no buaa ɔhen no dɛ, Ebɛn kyɛpɛn na yɛwɔ wɔ David mu? Nkyii so yennyi egyapadze wɔ Jesse ne ba no mu: Israel e, hom nkɔ hom asesee mu oo: afei David, hwɛ wankasa wo fie. Nna Israel sii mu kɔr hɔn asesee mu.
17. Na Israelmba a wɔtsetse Juda nkurow mu no dze, Rehoboam dzii hɔn do hen.
18. Nna ɔhen Rehoboam somaa Adoram a ɔhwɛ ɔtowyi edwuma do no; na Israel nyinara siiw no abo, ma ɔtɔree. Na ɔhen Rehoboam yɛɛ ntsɛm foow ne tseaseanam dɛ oruguan akɔ Jerusalɛm.
19. Nna Israel tseew etua wɔ David fi do, dze bodu ndɛ da yi.
20. Na ɔbaa dɛ, aber a Israel nyinara tsee dɛ Jeroboam fi Egypt asan aba no, nna wɔsomae ma wokehyiaa no ma ɔbaa dɔm no nkyɛn, na wɔhyɛɛ no hen wɔ Israel nyinara do: obiara nnyi hɔ a odzii David fi ekyir, gyedɛ Juda ebusuakuw nko.
21. Na aber a Rehoboam baa Jerusalɛm no, ɔboaboaa Juda fi nyinara, na Benjamin ebusuakuw ano, nyimpa a wɔasan mu eyi mpemɔha eduowɔtwe a wɔyɛ akofo ano, dɛ ɔnye Israel fi rokɔko, adan ahendzi no ama Solomon ne ba Rehoboam bio.
22. Na Nyankopɔn n'asɛm baa Nyame nyimpa Semaia nkyɛn, dɛ,
1KI.12.23, Ka kyerɛ Solomon ne ba Rehoboam, Judahen, na Juda na Benjamin fi nyinara, na ɔman nkaa no, dɛ,
1KI.12.24, Mbrɛ EWURADZE se nye yi, Mma hom mmfow nnkɔ, nkyii so mma wɔnnye hom nuanom Israelmba nnkɔko: nyimpa biara nsan nkɔ ne fie; na asɛm no fir mara. Nna wotsiee EWURADZE n'asɛm no, na wɔsanee kɔr hɔn kwan, dɛ mbrɛ EWURADZE n'asɛm no tse.
25. Nna Jeroboam kyekyeer Sekem wɔ Efraim nkokodo nkurow no mu, na ɔtsenaa mu; na ofii hɔ kɔree kɛkyekyeer Penuel.
26. Na Jeroboam see n'akoma mu dɛ, Annhwɛ a ahendzi no bɛsan akɔ David fie:
27. wɔ ber a ɔman yi fow kɔ kɔbɔ afɔr wɔ EWURADZE fie wɔ Jerusalɛm no, bɛyɛ nna ɔman yi akoma adan akɔ hɔn wura nkyɛn bio, mekyerɛ Judahen Rehoboam a; na woeku me, na wɔasan akɔ Judahen Rehoboam nkyɛn.
28. Nna ɔhen no faa apam, na ɔyɛɛ sika anantwimba ebien; na ɔsee hɔn dɛ, Ɔdɔɔ so dodow ma hom dɛ hom bɔfow akɔ Jerusalɛm; Israel, hwɛ w'enyame a wɔdze wo fi Egypt asaase do bae nye iyinom.
29. Na ɔdze kor kesii Bɛtɛl, na ɔdze kor so kesii Dan.
30. Na asɛm yi maa wɔyɛɛ bɔn: osiandɛ ɔman no kɔree kɔsoom hɔn wɔ Bɛtɛl araa dze kɔr Dan.
31. Na ɔyɛɛ mbeambea sorɔnsorɔm do adan, na ɔhyɛɛ ɔman no mu binom a wommfi Levimba mu no asɔfo.
32. Na Jeroboam hyehyɛɛ afahyɛ wɔ bosoom a otsia awɔtwe no mu wɔ bosoom no ne da a otsia duenum no do, ɔtse dɛ afahyɛ a ɔwɔ Juda no, na ɔfowee kɔr afɔrmbukyia no nkyɛn; dɛmara na ɔyɛɛ no wɔ Bɛtɛl, ɔbɔɔ afɔr maa anantwimba a ɔyɛe no: na ɔdze mbeambea sorɔnsorɔm do asɔfo a ɔyɛe no guu Bɛtɛl.
33. Na ɔfowee kɔr afɔrmbukyia no a ɔyɛe no wɔ Bɛtɛl wɔ bosoom a otsia awɔtwe no mu da a otsia duenum no, mekyerɛ bosoom a ɔbɔɔ nankasa ne tsirmu hyɛe no mu a: na ɔhyehyɛɛ afahyɛ maa Israelmba no, na ɔfowee kɔr afɔrmbukyia no nkyɛn dɛ ɔrekɛhyew eduhuam.

## Tsir 13

1. Na, hwɛ, Nyame nyimpa bi fi Juda nam EWURADZE n'asɛm do baa Bɛtɛl: nna Jeroboam gyina afɔrmbukyia no nkyɛn dɛ ɔrebɛhyew eduhuam.
2. Na ɔnam EWURADZE n'asɛm do tseatseaa mu tsiaa afɔrmbukyia no, na ɔsee dɛ, Afɔrmbukyia e, afɔrmbukyia e, mbrɛ EWURADZE se nye yi oo: Hwɛ, wɔbɔwo ɔba bi ama David fie, ne dzin dze Josia; na wo do na wɔdze mbeambea sorɔnsorɔm do asɔfo a wɔhyew wo do eduhuam bɔbɔ afɔr, na wɔahyew nyimpa mbiew wɔ wo do.
3. Na ɔmaa asɛnkyerɛdze da no ara, dɛ, iyi nye asɛnkyerɛdze a EWURADZE aka no: Hwɛ, afɔrmbukyia no bɛpaa, na nso a ɔwɔ do no ehue egu.
4. Na ɔbaa dɛ, aber a ɔhen no tsee Nyame nyimpa no n'asɛm a ɔtseatseaa mu tsiaa afɔrmbukyia no a ɔwɔ Bɛtɛl no, Jeroboam fi afɔrmbukyia no do tseen ne nsa dɛ, Hom nsuo no mu. Na ne nsa no a ɔtseen no wɔ no do no sireen, ma oenntum anntwe no ekyir ammba noho bio.
5. Afɔrmbukyia no so paae, na nso no huei fi afɔrmbukyia no do gui dɛ mbrɛ asɛnkyerɛdze a Nyame nyimpa no nam EWURADZE n'asɛm do dze mae no tse no.
6. Na ɔhen no see Nyame nyimpa no dɛ, Afei serɛ EWURADZE wo Nyankopɔn n'adom, na bɔ mpaa ma me, ma me nsa nsan n'ananmu mma me bio. Na Nyame nyimpa no serɛɛ EWURADZE, na ɔhen no ne nsa saan n'ananmu maa no bio, na ɔyɛɛ dɛ mbrɛ nkan no ɔtse no ara.
7. Na ɔhen no see Nyame nyimpa no dɛ, Bɛsen nye me nkɔ fie, na kɔdwedwe woho, na mebɛkyɛ wo adze.
8. Na Nyame nyimpa no see ɔhen no dɛ, Sɛ ebɛma me wo fi fa mpo a, mennkɛnye wo akɔ, nkyii so mirinndzi edziban na eso moronnom nsu wɔ ha yi:
9. na dɛm na ɔnam EWURADZE n'asɛm do wɔdze hyɛɛ me, dɛ, Mma nndzi edziban, na so nnom nsu, nkyii so nnsan mmfa ɔkwan a enam do bae no do.
10. Nna osii ɔkwan fofor do kɔree, na ɔannsan ammfa ɔkwan a ɔnam do baa Bɛtɛl no do.
11. Afei nkɔnhyɛnyi akɔdaa bi tse Bɛtɛl; na ne mbabanyin no mu baako bae bɛkaa dwuma a Nyame nyimpa no bedzii no wɔ Bɛtɛl da no nyinara kyerɛɛ no: nsɛm a ɔkaa kyerɛɛ ɔhen no, so ɔkaa kyerɛɛ n'egya.
12. Na hɔn egya bisaa hɔn dɛ, Ɔkwan bɛn do na ɔfae? Afei ne mbabanyin no hun ɔkwan kor a Nyame nyimpa no a ofi Juda bae no dze faa do.
13. Na ɔsee ne mbabanyin no dɛ, Hom nhyehyɛ asoaso no mma me. Nna wɔhyehyɛɛ asoaso no maa no: na ɔtsenaa do.
14. Na otsiiw Nyame nyimpa no, na ɔkɔtoo no dɛ ɔtse esudur bi ase: na ɔsee no dɛ, Ana ɔwo nye Nyame nyimpa a ofi Juda bae no? Na ɔsee dɛ, Emi a.
15. Nna ɔsee no dɛ, Bɛsen nye me nkɔ fie nkedzidzi.
16. Na ɔsee dɛ, Murunntum menye wo nnsan, na eso merennye wo nnkɔ: nkyii so mirinndzi edziban na menye wo ronnom nsu so wɔ ha yi:
17. osiandɛ wɔnam EWURADZE n'asɛm do see me dɛ, Mma nndzi edziban na eso nnom nsu wɔ hɔ, na mma nnsan mmfa ɔkwan a enam do bae no do bio.
18. Na ɔsee no dɛ, Emi so nkɔnhyɛnyi nye me dɛ ɔwoara; na ɔbɔfo bi nam EWURADZE n'asɛm do kaa kyerɛɛ me dɛ, Fa no san ma ɔnye wo mbra wo fie, ma ombedzidzi na ɔnnom nsu. Na odzii ator kyerɛɛ no.
19. Nna ɔnye no sanee kɔree, na okedzii edziban wɔ ne fie, na ɔnoom nsu.
20. Na ɔbaa dɛ, wɔtse pon ho no, EWURADZE n'asɛm baa nkɔnhyɛnyi no a ɔdze no sanee bae no nkyɛn:
21. na ɔtseatseaa mu kyerɛɛ Nyame nyimpa no a ofi Juda bae no, dɛ, Mbrɛ EWURADZE se nye yi, Susuampa dɛ ɔwo ayɛ asoɔdzen wɔ EWURADZE n'anosɛm ho, na enndzi mbrasɛm a EWURADZE wo Nyankopɔn dze hyɛɛ wo no do,
1KI.13.22, na asan aba ebedzi edziban na anom nsu wɔ beebi mbrɛ ɔsee wo dɛ, Mma nndzi edziban, na nnom nsu no ntsi; wo fun ronnkɔ w'egyanom hɔn asamandan mu.
23. Na ɔbaa dɛ, odzii edziban, na ɔnomee n'ekyir no, ɔhyehyɛɛ asoaso no maa nkɔnhyɛnyi no a ɔkɛsaan no bae no.
24. Na aber a ɔkɔree no, gyata hyiaa no ɔkwan no mu, na okum no: na no fun daa kwan no mu, na asoaso no gyinaa ho; nna gyata no so gyina fun no ho.
25. Na, hwɛ, nyimpa twaa mu, na wohun fun no a ɔda ɔkwan no mu, na gyata a ogyina fun no ho no: na wɔbaa bɛkaa no wɔ kurow no mu mbrɛ nkɔnhyɛnyi akɔdaa no tse no.
26. Na aber a nkɔnhyɛnyi no a ɔdze no sanee fii ɔkwan no do bae no tsee no, ɔsee dɛ, Nyame nyimpa a ɔyɛɛ asoɔdzen wɔ EWURADZE n'anomu asɛm ho no a: dɛm ntsi na EWURADZE eyi no ama gyata no ma ɔatsetsew no ekum no, dɛ mbrɛ EWURADZE n'asɛm a ɔkaa kyerɛɛ no no tse no.
27. Na ɔkaa kyerɛɛ ne mbabanyin no dɛ, Hom nhyehyɛ asoaso no mma me. Na wɔhyehyɛɛ no.
28. Na osii mu kɔree na okohun no fun no dɛ ɔda ɔkwan no mu, na asoaso no na gyata no gyinagyina fun no ho; gyata no enndzi fun no, na eso ɔanntsetsew asoaso no mu.
29. Na nkɔnhyɛnyi no maa Nyame nyimpa no no fun no do, na ɔdze too asoaso no do, na ɔdze no sanee baa nkɔnhyɛnyi akɔdaa no no kurow no mu, dɛ oribegyam no na oesie no.
30. Na akɔdaa no dze fun no too nankasa n'adakamona mu; na ɔnye ne mbabanyin gyaam no dɛ, Ebei, mo nua!
31. Na ɔbaa dɛ, osiee no n'ekyir no ɔkaa kyerɛɛ ne mbabanyin no dɛ, Sɛ muwu a, ɔno wonsie me wɔ asamandan a woesie Nyame nyimpa no wɔ mu no mu; wɔmfa me mbiew ngu ne mbiew nkyɛn.
32. Osiandɛ asɛm a ɔnam EWURADZE n'asɛm do tseatseaa mu tsiaa afɔrmbukyia no wɔ Bɛtɛl na mbeambea sorɔnsorɔm efiefi nyinara a ɔwɔ Samaria nkurow mu no, ɔbɛba mu ampa.
33. Asɛm yi ekyir no Jeroboam annsan emmfi no kwan bɔn do, na oyii ɔman no nyinara mu binom yɛɛ hɔn mbeambea sorɔnsorɔm do asɔfo bio: obiara a ɔpɛ no, na ɔatsew no ho, ma ɔaayɛ mbeambea sorɔnsorɔm no do hɔ asɔfo.
34. Na asɛm yi bɛyɛɛ bɔn wɔ Jeroboam fie dɛ wobotwa no akyen, na wɔasɛɛ no efi asaase enyi.

## Tsir 14

1. Aber no mu no Jeroboam ne ba Abija yaree.
2. Na Jeroboam see ne yer dɛ, Meserɛ wo, Soɛr, na sakyer woho amma woeennhu wo dɛ eyɛ Jeroboam ne yer: na kɔ Siloh; hwɛ, hɔ na nkɔnhyɛnyi Ahija a ɔkaa no wɔ mo ho dɛ mibedzi hen wɔ ɔman yi do no wɔ.
3. Na fa boodoo ntɔwmu du, na tatarmba, na ewo pɔr kitsa, na kɔ ne nkyɛn: ɔno na ɔbɛka dza ɔbɛba abofra no do akyerɛ wo.
4. Na Jeroboam ne yer no yɛɛ dɛm, na ɔsoɛree na osii mu kɔr Siloh, na ɔbaa Ahija ne fie. Afei Ahija no nkɔdaayɛ ntsi n'enyiwa ayɛ kusukusu na onnhu adze.
5. Na EWURADZE see Ahija dɛ, Hwɛ, Jeroboam ne yer reba wo hɔ ebebisa wo hɔ adze wɔ ne ba ho, na ɔyar: dɛm na dɛm na ka kyerɛ no: na ɔbɛba dɛ, sɛ ɔba a, obepetuw ayɛ noho dɛ ɔbaa fofor bi.
6. Na ɔbaa dɛ, aber a Ahija tsee n'ananadze nka dɛ ɔaba abow no ano no, ɔsee dɛ, Bra, ɔwo Jeroboam ne yer; ɔyɛ dɛn ntsi na epetuw ayɛ woho dɛ obi yi? Na wɔdze nsɛm durdur asoma me wo hɔ.
7. Kɔ, kɛka kyerɛ Jeroboam dɛ, Mbrɛ EWURADZE, Israel Nyankopɔn se nye yi: Susuampa dɛ memaa wo do wɔ ɔman no mu, na mehyɛɛ wo ɔpanyin wɔ me man Israel do,
1KI.14.8, na metseew ahendzi no fii David fie, na medze memaa wo: naaso ɔwo annyɛ dɛ m'akowaa David a odzii me mbransɛm do, na ɔdze n'akoma nyinara dzii m'ekyir, dɛ ɔbɛyɛ dza ɔtsen nko wɔ m'enyiwa do no;
9. na ɔwo ayɛ bɔn asen hɔn a wodzii w'enyim nyinara, na akɔ akɛyɛ enyame fofor, na ehonyi a woegu ama wo ho, dɛ edze riyi me ebufuw, na atow me akyen w'ekyir:
10. dɛm ntsi, hwɛ, medze mbusu bɛba Jeroboam fi do, na metwa Jeroboam mu abofra banyin biara akyen, Israel mu nyia wɔatow no mu na nyia woegyaa no, na mapra Jeroboam fie sɛsɛɛsɛ, dɛ mbrɛ obi pra efikyir, ma ne nyinara asa koraa.
11. Nyia ofi Jeroboam mu a obowu wɔ kurow mu no, nkraman bedzi; na nyia obowu wɔ haban mu no wimu ntumbowa bedzi, na EWURADZE na ɔaka yi.
12. Dɛm ntsi soɛr, kɔ wo fie: na sɛ w'anan si kurow no mu ara a, abofra no bowu.
13. Na Israel nyinara begyam no, na woesie no: na ɔno nko na ofi Jeroboam mu a ɔbɔkɔ adakamona mu: osiandɛ ɔno no mu na woehu adze pa bi wɔ EWURADZE, Israel Nyankopɔn no, afamu, wɔ Jeroboam fie.
14. Nkyii so EWURADZE bɛma ɔhen bi do ama noho wɔ Israel a da no obotwa Jeroboam fi akyen: na ebɛnadze a? Seseiara mpo a.
15. Na EWURADZE bɔbɔ Israel, dɛ mbrɛ ndzɛmbir hihim wɔ nsu mu; na oetutu Israel efi asaase pa a ɔdze maa hɔn egyanom yi do, na ɔabɔ hɔn apetse Esutsen no n'egya; osiandɛ wɔayɛ hɔn Aserim dze eyi EWURADZE ebufuw.
16. Na osian Jeroboam no bɔn a ɔayɛ na ɔdze ama Israel so ayɛ bɔn no ntsi, obegyaa Israel mu ama.
17. Na Jeroboam ne yer no soɛree sii mu, na ɔbaa Tirza: na obodur ofi no n'apondua ase dze no do ara nna abofra no wui.
18. Na Israel nyinara siee no, na wogyaam no; dɛ mbrɛ EWURADZE n'asɛm a ɔnam n'akowaa nkɔnhyɛnyi Ahija ne nsa do kae no tse no.
19. Na Jeroboam no ho nsɛm nkaa no, mbrɛ osii dzii ako, na mbrɛ osii dzii hen no, hwɛ, wɔakyerɛw no wɔ Israel ahemfo hɔn Mbermunsɛm nwoma no mu.
20. Na nda a Jeroboam dze dzii hen yɛ mfe eduonu ebien: na ɔkɔr ne nsamankyir, na ne babanyin Nadab na ɔhyɛɛ n'ananmu dzii hen.
21. Na Solomon ne ba Rehoboam dzii hen wɔ Juda. Rehoboam hyɛɛ ase dzii hen no, nna oedzi mfe eduanan biako, na odzii hen mfe duesuon wɔ Jerusalɛm, kurow a EWURADZE saan mu yii no wɔ Israel ebusuakuw ebusuakuw nyinara mu dɛ ɔdze ne dzin bɔto hɔ no mu: na ne na yɛ Ammonnyi a ne dzin dze Naama.
22. Na Juda yɛɛ dza omuo wɔ EWURADZE enyi do; na wɔdze hɔn bɔn a wɔyɛe no yii EWURADZE nyinkun seen dza hɔn egyanom yɛe no nyinara.
23. Osiandɛ hɔn so wɔyeyɛɛ mbeambea sorɔnsorɔm, na edum, na Aserim, wɔ koko tsentsen biara do, na dua momon biara ase maa hɔnho;
24. na sodomfo so wɔ asaase no do: wɔyɛɛ dɛ mbrɛ amanaman a EWURADZE tuu hɔn wɔ Israelmba enyim no hɔn ekyiwadze nyinara tse.
25. Na ɔbaa dɛ, ɔhen Rehoboam n'afe a otsia enum no mu no, Egypthen Sasak fowee baa Jerusalɛm do:
26. na ɔfaa EWURADZE ne fie akoradze, na ɔhen no ne fie akoradze no; ɔfaa ne nyinara kwa dze kɔree: na ɔfaa sika akyɛm a Solomon yɛe no nyinara dze kɔree.
27. Na ɔhen Rehoboam yɛɛ boran akyɛm dze sisii hɔn ananmu, na ɔdze hyɛɛ abrampɔfo a wɔhwɛ ɔhen no ne fie abowano no do asafohemfo no nsa.
28. Na ɔbaa dɛ, mber dodow biara a ɔhen no kɔ EWURADZE ne fie no abrampɔfo no susuo mu, na wɔdze san besi abrampɔfo pia mu.
29. Afei Rehoboam no ho nsɛm nkaa, na dza ɔyɛe no nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
30. Na akodzi daa Rehoboam na Jeroboam ntamu daa.
31. Na Rehoboam kɔr ne nsamankyir, na wosiee no wɔ n'egyanom nkyɛn wɔ David kurow no mu: nna ne na ne dzin dze Naama, Ammonnyi a, na ne babanyin Abijam dzii hen wɔ n'ananmu.

## Tsir 15

1. Afei Nebat ne ba ɔhen Jeroboam n'afe a otsia duawɔtwe no mu nna Abijam hyɛɛ ase dzii hen wɔ Juda do.
2. Mfe ebiasa na ɔdze dzii hen wɔ Jerusalɛm: na ne na ne dzin dze Maaka, Absalom ne babaa a.
3. Na ɔnantsewee wɔ n'egya no bɔn a ɔyɛe no wɔ n'enyim no nyinara mu: na n'akoma enndzi mu wɔ EWURADZE ne Nyankopɔn enyim, dɛ n'egya David n'akoma.
4. Naaso osian David ntsi na EWURADZE ne Nyankopɔn maa kandzea wɔ Jerusalɛm, dɛ ɔbɛma ne ba do esi hɔ wɔ n'ekyir, na ɔama Jerusalɛm etsim:
5. osiandɛ David yɛɛ dza ɔtsen wɔ EWURADZE enyiwa do, na oemmfi adze biara a ɔhyɛɛ no no ho ɔanndan ammfa nkyɛn wɔ no nkwa nda nyinara mu, gyedɛ Hitinyi Uria asɛm no nko mu.
6. Afei akodzi daa Rehoboam na Jeroboam ntamu wɔ no nkwa nda nyinara mu.
7. Na Abijam no ho nsɛm nkaa no, na dza ɔyɛe no nyinara, ana wɔnnkyerɛɛw no wɔ Juda ahemfo hɔn Mbermunsɛm nwoma no mu a? Na akodzi daa Abijam na Jeroboam ntamu.
8. Na Abijam kɔr ne nsamankyir; na wosiee no wɔ David kurow no mu: na ne babanyin Asa na odzii hen wɔ n'ananmu.
9. Na Israelhen Jeroboam n'afe a otsia eduonu no mu na Asa hyɛɛ ase dzii hen wɔ Juda do.
10. Na mfe eduanan biako na ɔdze dzii hen wɔ Jerusalɛm: na ne na ne dzin dze Maaka, Absalom ne babaa a.
11. Na Asa yɛɛ dza ɔtsen wɔ EWURADZE enyiwa do, dɛ mbrɛ n'egya David yɛe.
12. Na otutuu sodomfo ndwaman no fii asaase no do, na oyiyii abosom a n'egyanom yɛe no nyinara wɔ hɔ.
13. Na ne na Maaka so otuu no do dɛ ɔyɛ ɔhembaa, osiandɛ ɔyɛɛ ekyiwadze honyi bi maa Asera ntsi; na Asa twaa no honyi no, na ɔkɛhyeew no wɔ ɔwora Kidron do.
14. Na mbeambea sorɔnsorɔm no dze oennyiyi: naaso Asa n'akoma dzii mu wɔ EWURADZE enyim, ne nda nyinara.
15. Na ɔdze ndzɛmba a n'egya tui sii hɔ, na ndzɛmba a nankasa tui sii hɔ no baa EWURADZE fie, dwetɛ, na sika, na ndzɛmbandzɛmba.
16. Na akodzi daa Asa na Israelhen Baasha ntamu hɔn nda nyinara.
17. Na Israelhen Baasha fowee kɔr Juda do, na ɔkɛkyekyeer Rama, dɛ ɔremma kwan ma obiara nndzi ndɔfir wɔ Judahen Asa nkyɛn.
18. Nna Asa faa dwetɛ na sika a wogyaa no wɔ EWURADZE ne fie akoradze mu nyinara, na ɔhen no ne fie akoradze no, na ɔdze hyɛɛ n'akowaa nsa: na ɔhen Asa somaa ma wɔdze kɔr Hezion ba Tabrimon ba Ben-hadad, Siriahen a ɔtse Damaskɔs no nkyɛn, dɛ,
1KI.15.19, Nkyekyeree bi da emi na ɔwo ntamu, wɔ m'egya na w'egya ntamu: hwɛ, mama wɔdze dwetɛ na sika ayɛyɛdze rebrɛ wo; kɔ, kɛtsetsew ɔwo nye Israelhen Baasha nkyekyeree no mu, ma omfi mo do nkɔ.
20. Na Ben-hadad tsiee ɔhen Asa, na ɔsomaa no dɔm do asafohemfo no wɔ Israel nkurow no do, na ɔbɔɔ Ijon, na Dan, na Abel-beth-maaka, na Kinnerot nyinara, kaa Naftali asaase nyinara ho.
21. Na ɔbaa dɛ, aber a Baasha tsee no, ogyaa Rama kyekyer, na ɔkɛtsenaa Tirza.
22. Nna ɔhen Asa maa wɔbɔɔ dawur wɔ Juda nyinara a woennyi obiara wɔ mu: na wɔkɔsoaa Rama abo, na no ho ndua no a Baasha dze kyekyeree no; na ɔhen Asa dze kyekyeer Benjamin Geba, na Mizpa.
23. Afei Asa no ho nsɛm nyinara, na ne ndam nyinara, na dza ɔyɛe nyinara na nkurow a ɔkyekyeree no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu a? Na mbom no nkɔdaaber mu no ɔyaar n'anan.
24. Na Asa kɔr ne nsamankyir, na wosiee no wɔ n'egyanom nkyɛn wɔ n'egya David kurow no mu: na ne babanyin Jehosafat na odzii hen wɔ n'ananmu.
25. Na Jeroboam ne ba Nadab hyɛɛ ase dzii hen wɔ Israel do wɔ Judahen Asa n'afe a otsia ebien no mu, na odzii hen wɔ Israel do mfe ebien.
26. Na ɔyɛɛ dza omuo wɔ EWURADZE enyi do, na ɔnantseew n'egya no kwan, na ne ndzeyɛɛ a ɔdze maa Israel yɛɛ bɔn no mu.
27. Na Ahija ne ba Baasha a ofi Isakar fie no paam ne tsir do; na Baasha bɔɔ no wɔ Gibeton a ɔyɛ Filistiafo dze no do; osiandɛ nna Nadab na Israel nyinara worutua Gibeton.
28. Mekyerɛ Judahen Asa n'afe a otsia ebiasa no mu na Baasha kum no na odzii hen wɔ n'ananmu.
29. Na ɔbaa dɛ obedzii hen no ara pɛr, nna ɔtɔr Jeroboam fi nyinara; oenngyaa obiara a ogu ahom amma Jeroboam dze kodur dɛ ɔsɛɛ no pasaa; dɛ mbrɛ EWURADZE n'asɛm a ɔnam n'akowaa Silohnyi Ahija n'abaw do kae no tse no:
30. osian Jeroboam no bɔn a ɔyɛe, na ɔdze maa Israel so yɛɛ bɔn no ntsi; osian yi a oyii EWURADZE, Israel Nyankopɔn no ebufuw no ntsi.
31. Afei Nadab no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
32. Na akodzi daa Asa na Israelhen Baasha ntamu hɔn nda nyinara.
33. Judahen Asa n'afe a otsia ebiasa no mu na Ahija ne babanyin Baasha hyɛɛ ase dzii hen wɔ Israel nyinara do wɔ Tirza, na odzii hen mfe eduonu anan.
34. Na ɔyɛɛ dza omuo wɔ EWURADZE enyi do, na ɔnantseew Jeroboam no kwan do, na ne ndzeyɛɛ a ɔdze maa Israel yɛɛ bɔn no mu.

## Tsir 16

1. Na EWURADZE n'asɛm baa Hanani ba Jehu nkyɛn tsiaa Baasha, dɛ,
1KI.16.2, Susuampa dɛ memaa wo do fii huntuma mu, na mehyɛɛ wo ɔpanyin wɔ me man Israel do; na ɔwo anantsew Jeroboam no kwan mu, na ama me man Israel ayɛ bɔn, na wɔdze hɔn bɔn eyi me ebufuw ntsi;
3. hwɛ, mebɛpra Baasha na ne fi korakora; na mebɛyɛ wo fi dɛ Nebat ne ba Jeroboam ne fi.
4. Nyia ofi Baasha mu a obowu wɔ kurow mu no nkraman bedzi; na nedze mu nyia obowu wɔ haban mu no, wimu ntumbowa bedzi.
5. Afei Baasha no ho nsɛm nkaa no, na dza ɔyɛe, na ne ndam, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
6. Na Baasha kɔr ne nsamankyir, na wosiee no Tirza; na ne babanyin Ela na odzii hen wɔ n'ananmu.
7. Na nkyii so EWURADZE n'asɛm nam Hanani ne ba, nkɔnhyɛnyi Jehu n'abaw do bae betsiaa Baasha na ne fi, osian mbusu a ɔbɔɔ no wɔ EWURADZE enyi do nyinara ntsi, dɛ ɔdze ne nsaano edwuma yii no ebufuw yɛɛ dɛ Jeroboam ne fi no, na osiandɛ okum no ntsi.
8. Judahen Asa n'afe a otsia eduonu esia no mu na Baasha ne babanyin Ela hyɛɛ ase dzii hen wɔ Israel do wɔ Tirza, na odzii hen mfe ebien.
9. Na n'akowaa Zimri a ɔyɛ ne ntseaseanam mu fa do safohen no, paam ne tsir do: na dabi a ɔnodze ɔwɔ Tirza ronom nsa abow wɔ Arza a ɔhwɛ ahemfiefo do wɔ Tirza no ne fie no:
10. na Zimri kɔr hɔ na ɔkɔwɔɔ no kum no, wɔ Judahen Asa n'afe a otsia eduonu esuon no mu, na odzii hen wɔ n'ananmu.
11. Na ɔbaa dɛ, aber a ɔhyɛɛ ase ridzi hen no, ntsɛmara a ɔtsenaa n'ahengua do no, nna okum Baasha fifo nyinara: oenngyaa no ɔbanyimba kor mpo, n'ebusuafo mu o, ne mfɛfo mu o.
12. Dɛm na Zimri sɛɛ Baasha fi nyinara, dɛ mbrɛ EWURADZE n'asɛm a ɔnam nkɔnhyɛnyi Jehu do kae tsiaa Baasha no tse no,
1KI.16.13, wɔ Baasha no bɔn nyinara, na ne ba Ela no bɔn a ɔyɛe, na wɔdze maa Israel so yɛɛ bɔn, dɛ, wɔdze hɔn egyangyandze yii EWURADZE, Israel Nyankopɔn ebufuw no ntsi.
14. Afei Ela no ho nsɛm nkaa no, na dza ɔyɛe nyinara, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
15. Judahen Asa n'afe a otsia eduonu esuon no mu na Zimri dzii hen nda esuon wɔ Tirza. Afei nna Israelman no akyer Gibeton a ɔyɛ Filistiafo dze no ho nsera.
16. Na aber a hɔn a wɔakyer nsera no tsee dɛ wɔrese dɛ, Zimri akɔ apam, na eso oeku ɔhen no: dɔm no nyinara dze dɔm do safohen Omri hyɛɛ hen wɔ Israel do da no ara wɔ nsera no mu.
17. Na Omri fi Gibeton sii mu kɔree, na Israel akofo nyinara ka no ho, na wokotuaa Tirza.
18. Na ɔbaa dɛ, aber a Zimri hun dɛ kurow no wɔagye no, nna osii mu kɔr ɔhen no ne fi aban no mu, na ɔdze ogya hyeew ɔhen no ne fi no guu no do, na owui,
1KI.16.19, osian no bɔn a ɔyɛe dɛ ɔyɛɛ dza omuo wɔ EWURADZE enyi do, dɛ ɔnantseew Jeroboam kwan mu, na no bɔn a ɔyɛe dze maa Israel yɛɛ bɔn no mu ntsi.
20. Afei Zimri no ho nsɛm nkaa no na no nkontompɔ a otwae no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
21. Nna Israelmba no mu paa ekuw ebien: ɔman no mu fa dzii Ginat ne ba Tibni ekyir, dɛ wɔbɛhyɛ no hen: na ɔfa so dzii Omri ekyir.
22. Na ɔman no a wodzii Omri ekyir no nsa daa ɔman no a wodzii Ginat ne ba Tibni ekyir no do: na Tibni wui, na Omri dzii hen.
23. Judahen Asa n'afe a otsia eduasa biako no mu na Omri hyɛɛ ase dzii hen wɔ Israel do, na odzii hen mfe duebien: mfe esia na ɔdze dzii hen wɔ Tirza.
24. Na ɔkɔtɔɔ Samaria koko wɔ Semer hɔ maa dwetɛ ndwetɛbona ebien; na ɔkyekyeer koko no do kurow, na ɔdze koko no wura Semer ne dzin frɛɛ kurow a ɔkyekyeree no ne dzin dɛ Samaria.
25. Na Omri yɛɛ dza omuo wɔ EWURADZE enyi do, na ɔyɛɛ emumuyɛdze seen hɔn a wodzii n'enyim nyinara.
26. Osiandɛ ɔnantseew Nebat ba Jeroboam no kwan nyinara, na no bɔn a ɔdze maa Israel fomee no mu, dɛ wɔdze hɔn egyangyandze yii EWURADZE, Israel Nyankopɔn no ebufuw.
27. Afei Omri no ho nsɛm nkaa no, dza ɔyɛe, na ne mbanyinndam a ɔkyerɛe no, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
28. Nna Omri kɔr ne nsamankyir, na wosiee no wɔ Samaria: na ne babanyin Ahab dzii hen wɔ n'ananmu.
29. Na Judahen Asa n'afe a otsia eduasa awɔtwe no mu Omri ne ba Ahab hyɛɛ ase dzii hen wɔ Israel do: na Omri ne ba Ahab dzii hen wɔ Israel do wɔ Samaria mfe eduonu ebien.
30. Na Omri ne ba Ahab yɛɛ dza omuo wɔ EWURADZE enyim seen hɔn a wodzii n'enyim nyinara.
31. Na ɔbaa dɛ, dɛ gyama ɔyɛ adze harhar ma no dɛ ɔbɛnantsew Nebat ne ba Jeroboam no bɔn mu no ntsi, nna ɔfaa Zidonfo hen Etbaal ne babaa Jezebel ayewar, na osii mu kɔree kɔsoom Baal, na ɔkotoow no.
32. Na osii afɔrmbukyia maa Baal wɔ Baal fi a osii no wɔ Samaria no mu.
33. Na Ahab yɛɛ Asera no; na Ahab kɔr do araa dɛ ɔdze beyi EWURADZE, Israel Nyankopɔn no ebufuw sen Israel ahemfo a wodzii n'enyim nyinara.
34. Ne nda mu na Bɛtɛlnyi Hiel kyekyeer Jeriko: ɔhweer n'abakan Abiram dze toow ne fapem, na ɔhweer ne ba kaekyir banyin Segub sisii n'ano mbobotsen; dɛ mbrɛ EWURADZE n'asɛm a ɔnam Nun ne ba Josua abaw do kae no tse.

## Tsir 17

1. Na Tisbinyi Elija a ofi Gilead amamforafo mu no, see Ahab dɛ, Dɛ EWURADZE, Israel Nyankopɔn a migyina n'enyim tse ase yi, ɔbɔsu anaaso nsu ronntɔ mfe yi mu, gyedɛ ɔnam m'asɛm do.
2. Na EWURADZE n'asɛm baa ne nkyɛn dɛ,
1KI.17.3, Fi ha fir, na kɔ boka afamu, na fa woho kosuma ɔwora Kerit a ɔwɔ Jordan enyim no ho.
4. Na ɔbɛba dɛ, ebɔnom ɔwora no mu nsu bi: na mahyɛ nkonkoran dɛ wɔnnyɛn wo wɔ hɔ.
5. Nna osii mu kɔree kɛyɛɛ dɛ mbrɛ EWURADZE n'asɛm tse: osiandɛ osii mu kɔree kɛtsenaa ɔwora Kerit a ɔwɔ Jordan enyim no ho.
6. Na nkonkoran no brɛɛ no boodoo na nam anapa, na boodoo na nam ewimbir; na ɔnoom ɔwora no mu nsu bi.
7. Na ɔbaa dɛ ɔkyɛɛr kakra no, ɔwora no wewee, osiandɛ nna nsu nntɔ asaase no do.
8. Na EWURADZE n'asɛm baa Elija nkyɛn, dɛ,
1KI.17.9, Soɛr, kɔ Zarefat a ɔyɛ Zidon dze no, na kɛtsena hɔ: hwɛ, mahyɛ ɔbaa kunafo bi wɔ hɔ dɛ ɔmbɔ wo akɔhoma.
10. Nna ɔsoɛree sii mu kɔr Zarefat; na odur kurow no mu kuropon ano no, hwɛ, ɔbaa kunafo bi wɔ hɔ retaatar mbabaaba: na ɔfrɛɛ no see dɛ, Meserɛ wo, kɛsaw nsu kakra gu kɔɔpow mu brɛ me ma monnom.
11. Na ɔrokɔ akɛsaw no, ɔfrɛɛ no, na ɔsee dɛ, Meserɛ wo, fa boodoo trɔma bi kitsa wo nsamu brɛ me.
12. Na ɔbaa no see dɛ, Dɛ EWURADZE wo Nyankopɔn tse ase yi, minnyi tatar biara, gyedɛ isiam nsapuw bi a ɔwɔ barba mu, na ngo kakra a ɔwɔ pɔr mu; na, hwɛ, meretaatar mbabaaba ebien bi, ma maakɔ mekesiesie ama emi na me ba, ma yeedzi na yeewu.
13. Na Elija see no dɛ, Mma nnsuro; kɔ kɛyɛ dɛ mbrɛ ase no: mbom dzi kan yɛ bi tatar kakra ma me, na fa brɛ me, na n'ekyir no ayɛ ɔwo na wo ba dze.
14. Na mbrɛ EWURADZE, Israel Nyankopɔn, se nye yi, Isiam barba no ronnhwer, nkyii so ngo pɔr no rennsa, dze ekodu da a EWURADZE bɛma nsu atɔ egu asaase do.
15. Na ɔbaa no sii mu kɔree kɛyɛɛ dɛ mbrɛ Elija n'asɛm no tse: na ɔnye Elija, na ɔnoara na ne fie dzii no nda pii.
16. Isiam barba no annhwer, nkyii so ngo pɔr no annsa, dɛ mbrɛ EWURADZE n'asɛm a ɔnam Elija do kae no tse no ara.
17. Na ɔbaa dɛ, nsɛm yi ekyir no, ɔbaa ofiwura no ne babanyin yaree; na ne yarba no mu yɛɛ dzen dodoodow, ma ahom biara annka no mu.
18. Na ɔsee Elija dɛ, Ɔwo Nyame nyimpa, ebɛnadze na menye wo wɔ yɛ? Ɔwo aba me nkyɛn dɛ edze mo bɔn reba nkaa mu, na eku me ba!
19. Na ɔsee no dɛ, Fa wo ba no ma me. Na oyii no fii no bo mu, na ɔmaa no do kɔr pia mu, mbrɛ ɔtse no, na ɔdze no kɔtoo nankasa ne mpa do.
20. Na ɔtseaa mu frɛɛ EWURADZE see dɛ, EWURADZE, me Nyankopɔn e, ana edze mbusu aba okunafo yi so a mabɔsoɛ ne nkyɛn yi do, dɛ iruboku ne ba?
21. Na ɔtseen no mu butuuw abofra no do mpɛn ebiasa, na ɔtseaa mu frɛɛ EWURADZE see dɛ, EWURADZE, me Nyankopɔn e, meserɛ wo, ma abofra yi ne kra mbra no mu bio.
22. Na EWURADZE tsiee Elija ne ndze: na abofra no ne kra baa no mu bio, na onyaa nkwa.
23. Na Elija faa abofra no na ɔdze no fi pia no mu sianee baa ɔdan no mu, na ɔdze no maa ne na: na Elija see dɛ, Hwɛ, wo ba enya nkwa.
24. Na ɔbaa no see Elija dɛ, Afei na mehu dɛ Nyame nyimpa nye wo, na EWURADZE n'asɛm a ɔwɔ w'anomu yɛ nokwar.

## Tsir 18

1. Na ɔbaa dɛ nda pii n'ekyir no, EWURADZE n'asɛm baa Elija nkyɛn, wɔ afe a otsia ebiasa no mu, dɛ, Kɔ, keyi woho edzi kyerɛ Ahab; na mebɛma nsu atɔ egu asaase do.
2. Na Elija sii mu kɔr dɛ orikeyi noho edzi akyerɛ Ahab. Na ɔkɔm no mu yɛɛ dzen wɔ Samaria.
3. Na Ahab frɛɛ Obadia a ɔhwɛ fidua no do no. (Nna Obadia suro EWURADZE dɛ:
4. na ɔbaa dɛ, aber a Jezebel rutwitwa EWURADZE no nkɔnhyɛfo no egu no, Obadia faa nkɔnhyɛfo ɔha, na ɔdze hɔn eduonum eduonum kosumasumaa ɔbo tu mu, na ɔdze edziban na nsu hwɛɛ hɔn.)
5. Na Ahab see Obadia dɛ, Kɔ, kekyin asaase no mu, nsubura nyinara, na nwora nyinara ho: bi a yebenya nkyɛkyɛr bi dze agye mpɔnkɔ na nsoasopɔnkɔ no nkwa, ma yɛannhwer mbowa no nyinara.
6. Nna wɔkyɛɛ asaase no mu maa hɔnho dɛ worikekyin do: Ahab nonko faa ɔkwan kor do, na Obadia nonko so faa ɔkwan kor do.
7. Na Obadia nam ɔkwan no mu no, hwɛ, Elija nye no hyiae: na ohun no, na ɔdze n'enyim butuuw famu, na ɔsee dɛ, Ana ɔwo mo wura Elija nye no a?
8. Na obuaa dɛ, Emi nye no: kɔ, kɛka kyerɛ wo wura dɛ, Hwɛ, Elija wɔ ha.
9. Na ɔsee dɛ, Ebɛnadze mu na mayɛ bɔn, ma ɔwo epɛ dɛ iyi w'akowaa hyɛ Ahab nsa, dɛ onku me yi?
10. Dɛ EWURADZE wo Nyankopɔn tse ase yi, ɔman biara, anaa ahenman biara nnyi hɔ a mo wura nnsomae ma wɔnnkɔr hɔ nnkɔhwehwɛɛ wo: na sɛ wɔse dɛ, Onnyi ha a ɔma ahenman no na ɔman no ka ntam dɛ wonnhun wo.
11. Na afei ɔwo ese dɛ, Kɔ, kɛka kyerɛ wo wura dɛ, Hwɛ, Elija wɔ ha.
12. Na ɔbɛba dɛ, sɛ mefi wo nkyɛn mokɔ ara a, nkyɛ EWURADZE no sunsum no ehwim wo akɔ beebi mbrɛ minnyim; na dɛm ntsi sɛ mokɔ kɛka kyerɛ Ahab, na oennhu wo a, oboku me: na emi, w'akowaa dze, mifi me mberantsɛ mu ara na musuro EWURADZE.
13. Ana wɔnnkaa dza aber a Jezebel rukuku EWURADZE no nkɔnhyɛfo no meyɛe no nnkyerɛɛ mo wura, mbrɛ misii na mefaa EWURADZE no nkɔnhyɛfo no mu mbarimba ɔha, na medze hɔn eduonum eduonum kosumasumaa ɔbo tu mu, na medze edziban na nsu mohwɛɛ hɔn no?
14. Na afei ɔwo ese dɛ, Kɔ, kɛka kyerɛ wo wura dɛ, Hwɛ, Elija wɔ ha: na oboku me.
15. Na Elija see dɛ, Dɛ dɔm EWURADZE a migyina n'enyim tse ase yi, ampa mibeyi moho edzi makyerɛ no ndɛ da yi.
16. Nna Obadia sii mu kɔree kehyiaa Ahab na ɔkaa kyerɛɛ no: na Ahab kɔree kehyiaa Elija.
17. Na ɔbaa dɛ, aber a Ahab hun Elija no, Ahab see no dɛ, Ana ɔwo nye no, ɔwo Israel no fonafo nye no?
18. Na obuaa dɛ, Emi mommfonaa Israel; mbom ɔwoara, na w'egya fie a, wɔ dɛ hom apow EWURADZE ne mbransɛm, na ɔwo ekedzi Baalim ekyir.
19. Dɛm ntsi afei soma na wɔnkɔboaboa Israel nyinara ano mbrɛ me wɔ bepɔw Karmel do, na Baal nkɔnhyɛfo ahaanan eduonum no, na Asera nkɔnhyɛfo ahaanan a wodzidzi Jezebel no pon do no.
20. Nna Ahab somae ma wɔkɔr Israelmba no nyinara mu, na wɔkɔboaboaa nkɔnhyɛfo no ano kɔr Karmel bepɔw do.
21. Na Elija baa ɔman no nyinara nkyɛn, na obisaa dɛ, Hom rigyina adwen ebien ntamu ma ekodu dabɛn? Sɛ EWURADZE nye Nyankopɔn a, hom ndzi n'ekyir: sɛ Baal so a, ɔno hom ndzi n'ekyir. Na ɔman no emmbua no asɛm biara.
22. Nna Elija see ɔman no dɛ, Emi, manko ara nye EWURADZE no nkɔnhyɛnyi a ɔaka; na Baal nkɔnhyɛfo dze hom yɛ mbarimba ahaanan eduonum.
23. Dɛm ntsi ma wɔmma hɛn anantwi ebien; na ma wɔnsan mu nyi nantwisaa kor mma hɔnho, na wontwitwa no esinesin, na wɔmfa ngu nyena no do, na mma wɔmmfa gya nngu ase: na mo so mibesiesie nantwisaa kor no, na medze egu nyena no do, na meremmfa gya nngu ase.
24. Na hom mfrɛ hom nyame ne dzin, na mo so mebɛfrɛ EWURADZE ne dzin: na onyame a ɔdze gya bɛgye do no, wɔmma ɔno nyɛ Nyankopɔn. Na ɔman no nyinara buae see dɛ, Wɔaka no yie.
25. Na Elija see Baal nkɔnhyɛfo no dɛ, Hom nsan mu nyi nantwisaa kor mma homho, na hom ndzi kan nsiesie no; osiandɛ hom dɔɔ so; na hom mfrɛ hom nyame ne dzin, mbom mma wɔmmfa gya nngu ase.
26. Na wɔfaa nantwisaa no a wɔdze maa hɔn no, na wosiesiei, na wɔfrɛɛ Baal ne dzin fi anapa araa kodur wigyinae dɛ, Baal e, tsie hɛn. Naaso nna ndze bi nnyi hɔ, na nyia ɔgye do biara so nnyi hɔ. Na wohuruhuruwii kyiin afɔrmbukyia no a wɔyɛe no ho.
27. Na ɔbaa dɛ wigyinae no, Elija sii hɔn atwetwe see dɛ, Hom mfa ndze kɛse ntsea mu: na ɔyɛ nyame; sisei ɔrodwen, anaa oefir edzi, anaa oetu kwan, anaa bi a ɔada, otwar dɛ wonyan no.
28. Na wɔtseaa mu kɛse, na wɔdze asekan na nkambaa twitwaa hɔnho dɛ mbrɛ hɔn ndzeyɛɛ tse no, kodur dɛ bɔgya sɔɔn hɔn ho.
29. Na ɔbaa dɛ, aber a wigyinae twaa mu no, wɔhyɛɛ nkɔm araa kodur dɛ ɔrokɔ ewimbir afɔr no bɔber; naaso ndze biara nnyi hɔ, na nyia ɔgye do so nnyi hɔ, na obiara so nnyi hɔ a ɔhwɛ.
30. Na Elija see ɔman no nyinara dɛ, Hom ntwe mpin me; na ɔman no nyinara twee piin no. Na ɔyɛɛ EWURADZE afɔrmbukyia a ebubu no yie.
31. Na Elija faa abo duebien, dɛ mbrɛ Jakob ne mba ebusuakuw ebusuakuw no dodow tse, ɔno a EWURADZE n'asɛm baa ne nkyɛn dɛ, Israel nye wo dzin no a.
32. Na ɔdze abo no sii afɔrmbukyia wɔ EWURADZE ne dzin mu; na otwaa ɔka a obedzi aba a wogu etwadze ebien wɔ afɔrmbukyia no ho hyiae.
33. Na osiesiee nyena no, na otwitwaa nantwisaa no epruw, na wɔdze guu nyena no do. Na ɔsee dɛ, Hom mfa nsu nhyehyɛ esuhina anan amaama, na wonhue ngu ɔhyew afɔr, na nyena no do.
34. Na ɔsee dɛ, Hom nyɛ no mprɛnu; na wɔyɛɛ no mprɛnu. Na ɔsee dɛ, Hom nyɛ no mprɛnsa, na wɔyɛɛ no mprɛnsa.
35. Na nsu no peem afɔrmbukyia no ho hyiae; na ɔdze nsu hyɛɛ ɔka no so ma.
36. Na ɔbaa dɛ ewimbir afɔr no bɔber mu no, nkɔnhyɛnyi Elija twee pinii, na ɔsee dɛ, EWURADZE, Abraham, Isaak na Israel Nyankopɔn, ndɛ da yi ma wonhu dɛ ɔwoara nye Nyankopɔn wɔ Israel mu, na meyɛ w'akowaa, na mayɛ ndzɛmba yi nyinara wɔ w'asɛm do.
37. Tsie me, EWURADZE tsie me, ma ɔman yi eehu dɛ ɔwoara, EWURADZE nye Nyankopɔn, na ɔwoara adan hɔn akoma asan aba bio.
38. Nna EWURADZE ne gya dwirii, na ɔbɛhyeew ɔhyew afɔr no, na nyena no, na abo na dɛtse no, na ɔtafeer nsu a ɔwɔ ɔka no mu no.
39. Na aber a ɔman no nyinara hunii no, wɔdze hɔn enyim butubutuuw famu: na wɔsee dɛ, EWURADZE, ɔno nye Nyankopɔn; EWURADZE, ɔno nye Nyankopɔn.
40. Na Elija see hɔn dɛ, Hom nkyer Baal no nkɔnhyɛfo no; mma hom mma hɔn mu kor mpo mmfi nsa. Na wɔkyeer hɔn: na Elija dze hɔn sianee baa ɔwora Kishon ho, na okum hɔn wɔ hɔ.
41. Na Elija see Ahab dɛ, Fow kɔ, kedzidzi na nom; na matse nsu kɛse nka.
42. Nna Ahab sii mu kɔr dɛ orikedzidzi na ɔanom. Na Elija sii mu kɔr Karmel n'etsifi; na ɔbɔɔ no mu adze wɔ famu, na ɔdze n'enyim hyɛɛ n'anankoroma ntamu.
43. Na ɔsee n'akowaa dɛ, Afei fow kɔ, kɔhwɛ pomu afamu. Na ɔfowee kɔree kɔhwɛe, na ɔsee dɛ, Hwee nnyi hɔ. Na ɔsee dɛ, Kɔ bio mpɛn esuon.
44. Na ɔbaa dɛ otsia esuon no, nna ɔsee dɛ, Hwɛ, mununkum bi fi pomu rosoɛr a osuar dɛ nyimpa ne nsakum. Na ɔsee dɛ, Fow kɔ kɛse Ahab dɛ, Siesie wo tseaseanam, na sian, ma nsu no eennsiw wo kwan.
45. Na ɔbaa dɛ ɔkyɛɛr kakraabi no, na mununkum na mframa ebir ɔsor tumm, na nsu kɛse tɔree. Na Ahab tutui kɔr Jezreel.
46. Na EWURADZE ne nsa baa Elija do; na ɔbɔɔ n'asen do, na otuu mbirika dzii Ahab enyim kodur Jezreel ahɛnee.

## Tsir 19

1. Na Ahab kaa dza Elija yɛe no nyinara kyerɛɛ Jezebel, na mbrɛ osii dze afona kum nkɔnhyɛfo no nyinara.
2. Nna Jezebel somaa ɔbɔfo ma ɔkɔr Elija nkyɛn dɛ, Dɛm na enyame no nyɛ me, na bi so nka ho, sɛ ɔkyena sisei na memmaa wo nkwa nnyɛɛ dɛ hɔn mu baako no nkwa a.
3. Na ohunii no, na no nkwa ntsi, ɔsoɛree sii mu kɔree, na okodur Beer-seba a ɔyɛ Juda dze no, na ogyaa n'akowaa no wɔ hɔ.
4. Na ɔno noara dze osii mu kɔr sar no do da kor kwan, na ɔkɔree kɛtsenaa ɔsɛsɛ dua bi ase: na ɔserɛe maa noho dɛ nkyɛ onwu; na ɔsee dɛ, Ayɛ yie; afei EWURADZE, yi mo nkwa; na minnye mennsen m'egyanom.
5. Na ɔdaa famu dae wɔ ɔsɛsɛ dua bi ase; na, hwɛ, ɔbɔfo bi kaa no, na ɔsee no dɛ, Soɛr dzidzi.
6. Na ɔhwɛe, na, hwɛ, tatar a wɔato no wɔ gyansenama do, na nsu kɔɔpow si n'etsifi. Na odzidzii na ɔnomee, na ɔdaa famu bio.
7. Na EWURADZE no bɔfoe no baa bio otsia mpɛn ebien no, bɛkaa no see dɛ, Soɛr dzidzi; na akwantu no war dodow ma wo.
8. Na ɔsoɛree, dzidzii na ɔnomee, na ɔnantsewee wɔ edziban no n'ahoɔdzen mu kɔr Nyankopɔn ne bepɔw Horeb ho adaduanan, adzekyee na adzesaa.
9. Na ɔbaa hɔ ɔbo tu bi ho, na ɔsoɛɛ hɔ; na, hwɛ, EWURADZE n'asɛm baa ne nkyɛn, na ɔsee no dɛ, Elija, ereyɛ ebɛnadze wɔ ha?
10. Na ɔsee dɛ, EWURADZE, dɔm Nyankopɔn ho nyinkun na matwe; osiandɛ Israelmba apow w'ahyɛmu, woedwurudwuruw w'afɔrmbukyia, na wɔdze afona ekuku wo nkɔnhyɛfo: na emi, emi ara nko, na maka; na wɔrohwehwɛ mo so woeeku me.
11. Na ɔsee dɛ, Pue kɔ, na kegyina bepɔw no do wɔ EWURADZE enyim. Na, hwɛ, EWURADZE botwaa mu, na mframa kɛse dzendzen paapaa mbepɔw mu, na obubuu abotan mu esinesin dzii EWURADZE enyim; naaso nna EWURADZE nnyi mframa no mu: na mframa no ekyir asaasewosow a; na EWURADZE nnyi asaasewosow no mu:
12. na asaasewosow no ekyir ogya a; na EWURADZE nnyi ogya no mu: na ogya no ekyir ndze bɔkɔɔ bi a.
13. Na ɔbaa dɛ, aber a Elija tsee no, ɔdze n'akatakɔnmu no kataa n'enyim, na opuei kegyinaa ɔbo tu no n'ahɛnee. Na hwɛ, ndze bi baa ne nkyɛn, see dɛ, Elija, ereyɛ ebɛnadze wɔ ha?
14. Na ɔsee dɛ, EWURADZE, dɔm Nyankopɔn ho nyinkun na matwe; na Israelmba apow w'ahyɛmu, woedwurudwuruw w'afɔrmbukyia, na wɔdze afona ekuku wo nkɔnhyɛfo; na emi, emi ara nko na maka; na wɔrohwehwɛ mo so woeeku me.
15. Na EWURADZE see no dɛ, Kɔ, san fa wo kwan kɔ Damaskɔs sar no do: na sɛ idu a, sera Hazael ngo hyɛ no hen wɔ Siria do:
16. na sera Nimsi ne babanyin Jehu ngo hyɛ no hen wɔ Israel do: na sera Safat ne babanyin Elisha a ofi Abel-mehola no ngo hyɛ no nkɔnhyɛnyi dzi w'ananmu.
17. Na ɔbɛba dɛ, nyia obefi nsa efi Hazael afona anomu no, Jehu boku no: na nyia obefi nsa efi Jehu afona anomu no Elisha boku no.
18. Naaso mibegyaa Israel mu mpemesuon ama moho, anankoroma nyinara a wommbui mmaa Baal, na ano biara a ɔmmfeew n'ano.
19. Nna osii mu fii hɔ kɔree, na okohun Safat ne ba Elisha a ɔdze anantwi mpamho duebien dzi n'enyim rufuntum, na ɔnoara ka dza otsia duebien no ho: na Elija twaa mu kɔr ne nkyɛn na ɔtoow n'akatakɔnmu guu no do.
20. Na ɔdaan anantwi no gyae, na otuu mbirika dzii Elija ekyir, na ɔsee dɛ, Meserɛ wo, ma menkɛfew m'egya na me na ano, na nkyii mimbedzi w'ekyir. Na ɔsee no dɛ, Kɔ bra; na ebɛnadze na medze mayɛ wo?
21. Na ofii n'ekyir sanee, na ɔkɛfaa anantwi mpamho no, na okum hɔn, na ɔdze anantwi edwumayɛ ndua no noaa nam no, na ɔdze maa nkorɔfo no, na wodzii. Nna ɔsoɛree kedzii Elija ekyir, na ɔsoom no.

## Tsir 20

1. Na Siriahen Ben-hadad boaboaa no dɔm nyinara ano: na ahemfo eduasa ebien ka no ho, na mpɔnkɔ na ntseaseanam: na osii mu kɔree kotuaa Samaria, na ɔnye no koe.
2. Na ɔsomaa abɔfo ma wɔkɔr Israelhen Ahab nkyɛn, wɔ kurow no mu, kɛsee no dɛ, Mbrɛ Ben-hadad se nye yi,
1KI.20.3, Wo dwetɛ na wo sika yɛ medze; wo yernom so na wo mba so a wɔyɛ fɛw no, wɔyɛ me dze.
4. Na Israelhen no buae see dɛ, Mo wura ɔhen, ɔtse dɛ mbrɛ w'asɛm no tse ara; emi na dza mowɔ nyinara, yɛ wodze.
5. Na abɔfo no baa bio, bɛsee dɛ, Mbrɛ Ben-hadad ka nye yi, dɛ, Ampa mosomae ma wɔbaa wo nkyɛn, dɛ, Yi wo dwetɛ na wo sika, na wo yernom, na wo mba ma me;
6. na ɔkyena siseber yi mobɔsoma mo nkowaa wɔ wo nkyɛn, na wɔbɔhwehwɛɛhwɛ wo fie, na wo nkowaa hɔn efiefi; na ɔbɛba dɛ adze biara a ɔyɛ hɔn enyiwa do fɛw no, wɔbɛfa ekitsa hɔn nsamu, na wɔdze akɔ.
7. Nna Israelhen no frɛɛ asaase no do mpanyimfo no nyinara, na ɔsee dɛ, Meserɛ hom, hom nhyɛ no nsew, na wɔnhwɛ mbrɛ nyimpa yi esi rohwehwɛ bɔn: osiandɛ ɔsomae ma wɔbaa me nkyɛn bebisaa me yernom, na me mba, na mo dwetɛ, na me sika ho; na mannkam no.
8. Na mpanyimfo no nyinara na ɔman no nyinara see no dɛ, Mma nntsie, nkyii so mma mmpen.
9. Dɛm ntsi ɔsee Ben-hadad n'abɔfoe no dɛ, Hom nkɛka nkyerɛ mo wura ɔhen dɛ, Dza ibebisaa no wɔ w'akowaa hɔ asɔpɔn no dze mebɛyɛ: na dɛm adze yi dze merennyɛ. Na abɔfo no sii mu kɔree, na wɔdze asɛm kɛmaa no bio.
10. Na Ben-hadad somae ma wɔbaa ne nkyɛn, bɛsee dɛ, Enyame no nyɛ me dɛm mma bi so nka ho, sɛ mannsɛɛ Samaria anndan no huntuma a ɔbɔso nkorɔfo a wodzi m'ekyir nyinara nsapuw nsapuw a.
11. Na Israelhen no buae see dɛ, Hom nkɛka nkyerɛ no dɛ, Mma nyia ogu do roko no nntuw noho dɛ nyia ɔako ewie.
12. Na ɔbaa dɛ, aber a Ben-hadad tsee amandzɛɛ yi, wɔ aber a ɔnoara na ahemfo no ronom nsa, wɔ asese mu no, nna ɔsee no nkowaa dɛ, Hom mbaa mpasuar. Na wɔbaa mpasuar wɔ kurow no do.
13. Na, hwɛ, nkɔnhyɛnyi bi twee piin Israelhen Ahab nkyɛn, na ɔsee dɛ, Mbrɛ EWURADZE se nye yi, Ana ehu nyimpadodow kɛse yi nyinara? Hwɛ, medze hɔn merehyɛ wo nsa ndɛ da yi; na ehu dɛ emi nye EWURADZE.
14. Na Ahab see dɛ, Ɔnam woana do? Na ɔsee dɛ, Mbrɛ EWURADZE se nye yi, Ɔnam amansin asafohemfo no hɔn mberantsɛ no do. Nna ɔsee dɛ, Woana na ɔnhyɛ ɔko no ase? Na obuaa dɛ, Ɔwo a.
15. Na ɔkaan amansin asafohemfo no hɔn mberantsɛ no, na wɔyɛ ahaenu eduasa ebien: na hɔn ekyir no ɔman no nyinara, mekyerɛ Israelmba a ɔkanee no nyinara, wɔyɛ mpemesuon.
16. Na wofir edzi wigyinae. Nna Ben-hadad ronom nsa wɔ asese no mu, ɔno na ahemfo no, ahemfo eduasa ebien a wɔboaboaa no no.
17. Na amansin asafohemfo no hɔn mberantsɛ no dzii kan fiir edzi. Na Ben-hadad somaa akwanserafo na wɔkɛkaa kyerɛɛ no dɛ, Mbarimba epue fi Samaria reba.
18. Na ɔsee dɛ, Sɛ asomdwee ntsi na woefir edzi a, hom mfa hɔn enyikan; na sɛ ɔko so ntsi na woefir edzi a, hom mfa hɔn enyikan.
19. Nna amansin asafohemfo no hɔn mberantsɛ no dzii kan, na dɔm nkaa no dzii hɔn ekyir fi kurow no mu fiir edzi.
20. Na hɔn nyinara kunkum hɔn nyimpa biara a wɔnye no koe; na Siriafo no guanguanee, na Israel tsiiw hɔn: na Siriahen Ben-hadad tse pɔnkɔ do nye mpɔnkɔdofo no fii nsa guanee.
21. Na Israelhen no fiir edzi kokunkum mpɔnkɔ na ntseaseanam no, na ɔdze oku kɛse kum Siriafo.
22. Na nkɔnhyɛnyi no twee piin Israelhen no na ɔsee no dɛ, Kɔ kɛhyɛ woho dzen, na hyɛ no nsew, na hwɛ dza ereyɛ: osiandɛ afedan no Siriahen no bɔfow aba wo do.
23. Na Siriahen no no nkowaa see no dɛ, Hɔn nyame yɛ akoko do nyame; dɛm ntsi na hɔn ho yɛ dzen kyɛn hɛn no: na ma yɛnye hɔn nkɔko wɔ tɛtɛr mu, ampaara nkyɛ hɛn ho bɛyɛ dzen asen hɔn.
24. Na iyi na yɛ; yiyi ahemfo no fi hɔ, nyimpa biara mfi ne tsenabew, na fa asafohemfo hyehyɛ hɔn ananmu;
25. na kan dɔm a ɔtse dɛ dɔm a ahwer hɔn no ma woho, ɔpɔnkɔ nhyɛ ɔpɔnkɔ ananmu, na tseaseanam nhyɛ tseaseanam ananmu: na yɛnye hɔn bɔko wɔ tɛtɛr mu na ampaara hɛn ho bɛyɛ dzen asen hɔn. Na otsiee hɔn ndze, na ɔyɛɛ dɛm.
26. Na ɔbaa dɛ afedan no mu, Ben-hadad kɛkaan Siriafo no, na osii mu kɔr Afek, dɛ ɔnye Israel rokɔko.
27. Na wɔkaan Israelmba no so, na wosiesiee hɔnho na wosii mu kɔree kehyiaa hɔn: na Israelmba no kyeer nsera wɔ hɔn enyim tse dɛ mpɔnkyemba ekuw nkakraba ebien; na Siriafo no dze wɔhyɛɛ ɔman no ma.
28. Na Nyame nyimpa bi twee pinii bɛkaa kyerɛɛ Israelhen no see dɛ, Mbrɛ EWURADZE se nye yi, Osiandɛ Siriafo no ase dɛ, EWURADZE yɛ akoko do nyame, na ɔnnyɛ ɔbɔn mu nyame no; dɛm ntsi mibeyi nyimpadodow kɛse yi nyinara mahyɛ wo nsa, na hom ehu dɛ emi nye EWURADZE.
29. Na wɔkyekyeer nsera, ɔbaako wɔ ɔbaako so ne tsentsendo nda esuon. Na ɔbaa dɛ, da a otsia esuon no wɔdze ɔko no kɔbɔɔ enyim; na Israelmba no kum Siriafo no mu anamɔnmufo mpemɔha da kor mu.
30. Na nkaa no guanguanee kɔr Afek kurow no mu; na ɔfasu no bui guu nyimpa mpemeduonu esuon a wɔkae no do. Na Ben-hadad guanee, na ɔkɔr kurow no mu, mpiakyir mpia mu.
31. Na no nkowaa see no dɛ, Hwɛ, afei yɛatse dɛ Israel fie ahemfo no wɔyɛ ahemfo mbɔbɔrhufo: yɛserɛ wo, ma yɛmfa eyitam nkyekyer hɛn asen, na ntampehoma mbobɔ hɛn etsir, na yemfir edzi nkɔ Israelhen nkyɛn: gyangyanbiara ɔbɛgye wo kra nkwa.
32. Nna wɔdze eyitam kyekyeer hɔn asen, na wɔdze ntampehoma bobɔɔ hɔn etsir, na wɔbaa Israelhen no nkyɛn, bɛsee dɛ, W'akowaa Ben-hadad se dɛ, Meserɛ wo, ma mentsena ase. Na ɔsee dɛ, Ana ɔda ho tse ase? Ɔyɛ mo nua.
33. Afei mbarimba no hyɛɛ no nsew yie, na wɔyɛɛ ntsɛm dɛ wɔregye no dɛ ɔyɛ n'adwen; na wɔsee dɛ, Wo nua Ben-hadad a. Nna ɔsee dɛ, Hom nkɔ nkɛfa no mbra. Nna Ben-hadad fiir edzi baa ne nkyɛn; na ɔmaa ɔfowee baa tseaseanam no mu.
34. Na Ben-hadad see no dɛ, Nkurow a m'egya gyee no wɔ w'egya nsamu no mebɛdan mama; na tsetsew abrɔn ma woho wɔ Damaskɔs, dɛ mbrɛ m'egya yɛe wɔ Samaria no. Na Ahab see dɛ, Emi so medze ahyɛmu yi mibegyaa wo ma akɔ. Nna ɔnye no dzii ahyɛmu, na ogyaa no ma ɔkɔree.
35. Na ɔbarimba bi a ofi nkɔnhyɛfomba no mu nam EWURADZE n'asɛm do see ne nyɛnko dɛ, Meserɛ wo, bɔ me. Na nyimpa no poow dɛ ɔbɔbɔ no.
36. Nna ɔsee no dɛ, Osiandɛ enntsie EWURADZE ne ndze ntsi, hwɛ, ifi me nkyɛn isi mu rokɔ ara a, gyata boku wo. Na ofii ne nkyɛn sii mu rokɔ ara, nna gyata hun no, na okum no.
37. Nna ohun nyimpa fofor so, na ɔsee dɛ, Meserɛ wo bɔ me. Na nyimpa no bɔɔ no, ɔbɔɔ no piraa no.
38. Nna nkɔnhyɛnyi no sii mu kɔree, na ɔkɔtweɔɔn ɔhen no wɔ ɔkwan no mu, na ɔdze n'abɔtsir kyekyeer n'enyim sakyeer noho.
39. Na aber a ɔhen no rutwa mu no, ɔkaa mu frɛɛ ɔhen no na ɔsee dɛ, W'akowaa fiir edzi kɔr ɔko no ne finimfin; na, hwɛ, ɔbarimba bi danee faa nkyɛn, na ɔdze nyimpa bi brɛɛ me, na ɔsee dɛ, Hwɛ nyimpa yi do: sɛ ɔnam kwan biara do ma ɔyera a, ɔnodze wɔdze wo nkwa bɛhyɛ no nkwa ananmu, anaaso ibotua dwetɛ dwetɛbona kor.
40. Na aber a w'akowaa reyɛ adze wɔ ha na n'enyi nnyi no do no, nna nkɔhwɛ a, ɔkɔ. Na Israelhen no see no dɛ, Mbrɛ w'atsɛmbua nyɛ nye no, ɔwoara ebua.
41. Na ɔyɛɛ ntsɛm yii abɔtsir no wɔ n'enyiwa do; na Israelhen no hun no dɛ ofi nkɔnhyɛfo no mu.
42. Na ɔsee no dɛ, Mbrɛ EWURADZE se nye yi, Osiandɛ egyaa nyimpa a mehyira no do ama ɔsɛɛ no ma oefi wo nsa kɔr no, dɛm ntsi wo nkwa bɛhyɛ no nkwa ananmu, na wo man ahyɛ ne man ananmu.
43. Na Israelhen no sii mu kɔr ne fie dɛ ɔayɛ kusuu na no bo efuw, na ɔbaa Samaria.

## Tsir 21

1. Na ɔbaa dɛ nsɛm yi ekyir no, na Jezreelnyi Nabot wɔ wenyin ture bi wɔ Jezreel, wɔ Samariahen Ahab n'ahemfi ho papaapa.
2. Na Ahab kaa kyerɛɛ Nabot dɛ, Fa wo wenyin ture no ma me, ma memfa menyɛ fan ture, osiandɛ ɔbɛn me fi ho; na mebɛma wo wenyin ture a oye sen no mahyɛ ananmu: anaa, sɛ obeye ama wo a, medze mbrɛ odzi no mebɛma wo wɔ sika mu.
3. Na Nabot see Ahab dɛ, EWURADZE mma ɔmpar me dɛ, medze m'egyanom hɔn egyapadze mebɛma wo.
4. Na Ahab baa ne fie dɛ ɔayɛ kusuu na no bo efuw osian asɛm a Jezreelnyi Nabot ɔaka akyerɛ no no ntsi: na ɔsee no dɛ, Meremmfa m'egyanom egyapadze memma wo. Na ɔdaa ne mpa do, na ɔdaan n'enyim kɔr ban ho, na ɔammpɛ dɛ odzidzi.
5. Na ne yer Jezebel baa ne nkyɛn, na obisaa no dɛ, Ɔyɛ dɛn ntsi na wo sunsum abɔm dɛm, na inndzidzi yi?
6. Na ɔsee no dɛ, Osiandɛ mekasaa kyerɛɛ Jezreelnyi Nabot, na mesee no dɛ, Fa wo wenyin ture no ma me gye sika; anaaso, sɛ epɛ a, mebɛma wo wenyin ture fofor mahyɛ ananmu: na obuaa dɛ, Meremmfa mo wenyin ture memma wo.
7. Na ne yer Jezebel see no dɛ, Ana nnyɛ ɔwo na ehwɛ Israel ahendzi do a? Soɛr dzidzi, na ma w'akoma ntɔ wo yamu: medze Jezreelnyi Nabot no wenyin ture no mebɛma wo.
8. Nna ɔdze Ahab ne dzin kyerɛkyerɛɛw nwoma, na ɔdze no nsɔwano dze sosɔɔw ano, na ɔsomasomae ma wɔdze nwoma no kɛmaa mpanyimfo no na ekunyin a wɔwɔ no kurow mu a wɔnye Nabot tse no.
9. Na ɔkyerɛɛw no wɔ nwoma no mu dɛ, Hom mbɔ dawur ma wondzi mbuada, na wɔmfa Nabot ndzi tsir wɔ nkorɔfo no mu:
10. na wɔmfa nyimpa beenu a wɔyɛ asansafo, ngyina n'enyim, na wɔmma wondzi dase ntsia no, dɛ, Ɔwo adom Nyankopɔn na ɔhen. Na nkyii hom mfa no mpue nkesiw no abo ma onwu.
11. Na no kurow no mu mbarimba no, mekyerɛ mpanyimfo na ekunyin no a wɔtse no kurow no mu no, yɛɛ dɛ mbrɛ Jezebel somae ma wɔdze kɛmaa hɔn no, dɛ mbrɛ ɔkyerɛɛw no wɔ nwoma a ɔsomae ma wɔdze kɛmaa hɔn no mu no.
12. Wɔbɔɔ dawur dɛ wondzi mbuada, na wɔdze Nabot dzii tsir wɔ nkorɔfo no mu.
13. Na nyimpa beenu no, asansafo no, bae bɛtsenaa n'enyim: na asansafo no dzii dase tsiaa no, mekyerɛ wɔdze tsiaa Nabot, wɔ ɔman no enyim, dɛ, Nabot adom Nyankopɔn na ɔhen. Nna wɔfaa no fii kurow no mu puei, na wokesiiw no abo ma owui.
14. Nna wɔsomae ma wɔkɔr Jezebel nkyɛn, dɛ, Woesiw Nabot abo, na oewu.
15. Na ɔbaa dɛ, aber a Jezebel tsee dɛ woesiw Nabot abo ma oewu no, nna Jezebel see Ahab dɛ, Soɛr, kɛfa Jezreelnyi Nabot no wenyin ture no a ɔammpɛ dɛ ɔdze bɛma wo agye sika no yɛ enyadze; na Nabot nntse ase bio, na oewu.
16. Na ɔbaa dɛ, aber a Ahab tsee dɛ Nabot ewu no, nna Ahab soɛree dɛ orisian akɔ Jezreelnyi Nabot no wenyin ture no mu ɔakɛfa ayɛ enyadze.
17. Na EWURADZE n'asɛm baa Tisbinyi Elija nkyɛn, dɛ,
1KI.21.18, Soɛr, sian kɔ nye Israelhen Ahab a ɔtse Samaria no nkedzi ehyia: hwɛ, ɔwɔ Nabot no wenyin ture no mu, hɔ na oesian kɔ dɛ ɔrekɛfa ayɛ enyadze.
19. Na ka kyerɛ no, dɛ, Mbrɛ EWURADZE se nye yi, Ana eku, na eso afa ayɛ enyadze? Na ka kyerɛ no dɛ, Mbrɛ EWURADZE se nye yi, Beebi mbrɛ nkraman tafeer Nabot no bɔgyaa no hɔ na nkraman bɛtafer ɔwo so wo bɔgyaa.
20. Na Ahab see Elija dɛ, Me tamfo, ana ehu me? Na obuaa dɛ, Mehu wo: osiandɛ atɔn woho dɛ ereyɛ dza omuo wɔ EWURADZE enyi do.
21. Hwɛ, medze mbusu mebɛba wo do, na mapra wo kwakwaakwa, na metwa Ahab mu abofra banyin biara akyen, na Israel mu nyia wɔatow no mu na nyia woegyaa no:
22. na mebɛyɛ wo fi dɛ Nebat ne ba Jeroboam ne fi, na Ahija ne ba Baasa ne fi, wɔ ebufuw a edze eyi me na ama Israel ayɛ bɔn ntsi.
23. Na wɔ Jezebel ho so EWURADZE kaa dɛ, Nkraman bedzi Jezebel wɔ Jezreel afasu ho.
24. Nyia ofi Ahab mu a obowu wɔ kurow mu no, nkraman bedzi; na nyia obowu wɔ haban mu no wimu ntumbowa bedzi.
25. (Naaso obiara nnyi hɔ a ɔtse dɛ Ahab a ne yer Jezebel hyɛɛ no nkuran ma ɔtɔɔn noho dɛ ɔbɛyɛ dza omuo wɔ EWURADZE enyi do.
26. Na ɔyɛɛ ekyiwadze dodow dɛ odzii abosom ekyir, dɛ mbrɛ Amorifo a EWURADZE tuu hɔn wɔ Israelmba enyim yɛe no nyinara.)
27. Na ɔbaa dɛ, aber a Ahab tsee nsɛm no, ɔtsetseew ne ntar mu, na ɔdze eyitam kataa noho na odzii mbuada, na ɔdaa eyitam mu, na otsiaa dɔndɔn kɔree.
28. Na EWURADZE n'asɛm baa Tisbinyi Elija nkyɛn, dɛ,
1KI.21.29, Ana ehu mbrɛ Ahab esi na ɔabrɛ noho adze wɔ m'enyim a? Osiandɛ ɔabrɛ noho adze wɔ m'enyim ntsi, meremmfa mbusu no memmba wɔ ne nda mu: na ne ba ne nda mu na medze mbusu no mebɛba ne fi do.

## Tsir 22

1. Na Siria na Israel tsenaa hɔ mfe ebiasa a ɔko bi nnyi hɔn ntamu.
2. Na ɔbaa dɛ afe a otsia ebiasa no mu no, Judahen Jehosafat sianee baa Israelhen do.
3. Na Israelhen no see no nkowaa dɛ, Ana hom nyim dɛ Ramot-gilead yɛ hɛndze, na yɛayɛ komm na yɛnngye mmfi Siriahen no nsamu yi?
4. Na ɔsee Jehosafat dɛ, Ana enye me bɔkɔ Ramot-gilead akɔko a? Na Jehosafat see Israelhen no dɛ, Metse dɛ woara, me man tse dɛ wo man, mo mpɔnkɔ tse dɛ wo mpɔnkɔ.
5. Na Jehosafat see Israelhen no dɛ, Meserɛ wo, bisa EWURADZE n'asɛm ndɛ.
6. Nna Israelhen no boaboaa nkɔnhyɛfo no ano, mbarimba bɛyɛ ahaanan, na ɔsee hɔn dɛ, Ana monkɔ Ramot-gilead nkɔko, anaa mingyaa? Na wɔsee dɛ, Fow kɔ; na EWURADZE dze bɛhyɛ ɔhen nsa.
7. Na Jehosafat see dɛ, Ana EWURADZE no nkɔnhyɛnyi bi so nnyi ha, ma yeebebisa no hɔ adze?
8. Na Israelhen no see Jehosafat dɛ, Ɔbarimba baako bi da ho wɔ ha a nkyɛ yɛnam no do bebisa EWURADZE hɔ adze, Imla ne ba Mikaia a: na mikyir no; osiandɛ ɔnnhyɛ mo ho nkɔm pa, na bɔn nko. Na Jehosafat see dɛ, Mma mma ɔhen nnse dɛm.
9. Nna Israelhen no frɛɛ ɔsafohen bi, na ɔsee dɛ, Kɛfa Imla ne ba Mikaia bra ntsɛmara.
10. Afei Israelhen na Juda hen Jehosafat tsetse hɔn nhengua do nkorkor, hyehyɛ hɔn ahentar, wɔ Samaria kuropon ahɛnee gua do; na nkɔnhyɛfo no nyinara rehyɛ nkɔm wɔ hɔn enyim.
11. Na Kenaana ne ba Zedekia yɛɛ dadze mmbɛn, na ɔsee dɛ, Mbrɛ EWURADZE se nye yi, Iyinom na edze bosun Siriafo no ara ma wɔahyew.
12. Na nkɔnhyɛfo no nyinara hyɛɛ nkɔm dɛm, dɛ, Fow kɔ Ramot-gilead na kɛyɛ yie: na EWURADZE dze bɛhyɛ ɔhen nsa.
13. Na ɔbɔfo no a ɔkɔr dɛ ɔrekɛfrɛ Mikaia no kaa kyerɛɛ no dɛ, Afei hwɛ, nkɔnhyɛfo no dze ano kor ka nsɛm pa kyerɛ ɔhen: Meserɛ wo, ma w'asɛm nyɛ dɛ hɔn mu baako n'asɛm, na ka dɛ oye.
14. Na Mikaia see dɛ, Dɛ EWURADZE tse ase yi, dza EWURADZE bɛse me no, ɔno na mebɛka.
15. Na aber a ɔbaa ɔhen no nkyɛn no, ɔhen no see no dɛ, Mikaia, ana yɛnkɔ Ramot-gilead nkɔko, anaa yenngyaa? Na obuaa dɛ, Fow kɔ na kɛyɛ yie; na EWURADZE dze bɛhyɛ ɔhen nsa.
16. Na ɔhen no see dɛ, Mpɛn ahen ara na menka ntam ngu wo do ma ka dza ɔyɛ nokwar nko wɔ EWURADZE ne dzin mu kyerɛ me?
17. Na ɔsee dɛ, Muhun Israel nyinara dɛ wɔapetse mbepɔw do, dɛ nguan a wonnyi oguanhwɛfo: na EWURADZE see dɛ, Iyinom wonnyi wura; ma wɔnsan, nyimpa biara nkɔ ne fie asomdwee mu.
18. Na Israelhen no see Jehosafat dɛ, Ana mannka annkyerɛ wo dɛ, Ɔnnkɛhyɛ mo ho nkɔm pa, dɛ bɔn nko?
19. Na ɔsee dɛ, Dɛm ntsi tsie EWURADZE n'asɛm: Muhun EWURADZE dɛ ɔtse n'ahengua do, na ɔsor dɔm nyinara gyinagyina no ho wɔ n'enyimfa na n'abankum.
20. Na EWURADZE see dɛ, Woana na ɔbɛdaadaa Ahab, ma ɔaafow akɔ akɔtɔr wɔ Ramot-gilead? Na obi see dɛm; na obi so see dɛm.
21. Na sunsum bi fiir edzi begyinaa EWURADZE enyim na ɔsee dɛ, Mara mebɛdaadaa no.
22. Na EWURADZE see no dɛ, Edze ebɛnadze? Na ɔsee dɛ, Mibefir edzi, na makɛyɛ sunsum torfo wɔ no nkɔnhyɛfo no nyinara anomu. Na ɔsee dɛ, Ɔwo bɛdaadaa no, na ibedzi nyim so: fir edzi kɔ, na kɛyɛ dɛm.
23. Dɛm ntsi afei, hwɛ, EWURADZE dze sunsum torfo ahyɛ wo nkɔnhyɛfo yi nyinara anomu; na EWURADZE akasa wo ho bɔn.
24. Nna Kenaana ne ba Zedekia twee pinii, na ɔbɔɔ Mikaia sotɔr see dɛ, Ebɛn kwan do na EWURADZE no sunsum fii me nkyɛn bɛkaa iyi kyerɛɛ wo?
25. Na Mikaia see dɛ, Hwɛ da no a ebɔkɔ mpiakyir pia mu dɛ irukosuma woho no na ibohu.
26. Na Israelhen no see dɛ, Fa Mikaia, na fa no san kɔ kɛma kurow no mu ambrado Amon, na ɔhen ne ba Joas;
27. na se dɛ, Mbrɛ ɔhen se nye yi, Hom mfa akowaa yi nto efiadze, na hom mfa ahohiahia edziban na ahohiahia nsu mbɔ no akɔhoma, ma onkodu dɛ mebɛba no asomdwee mu.
28. Na Mikaia see dɛ, Sɛ ɔwoara esan ba no asomdwee mu ara dze a, nna nnyɛ EWURADZE na ɔnam mo do akasa. Na ɔsee dɛ, Aman, hom nyinara hom ntsie.
29. Nna Israelhen na Judahen Jehosafat sii mu kɔr Ramot-gilead.
30. Na Israelhen no see Jehosafat dɛ, Mebɛsakyer moho na makɔ ɔko no mu; na ɔwo dze hyɛ wo ntar. Na Israelhen no sakyeer noho na ɔkɔr ɔko no mu.
31. Afei Siriahen no ahyɛ ne tseaseanam do asafohemfo eduasa ebien no dɛ, Mma hom nnye kakraba anaa kɛse nnko, gyedɛ Israelhen no nkotsee.
32. Na ɔbaa dɛ aber a ntseaseanam do asafohemfo no hun Jehosafat no, nna wɔsee dɛ, Ampa, Israelhen no nye no; na wɔdaan hɔnho dɛ wɔnye no rokɔko: na Jehosafat kekaa mu.
33. Na ɔbaa dɛ, aber a ntseaseanam do asafohemfo no hun dɛ nnyɛ Israelhen nye no no, nna wogyaa no tsiw saan hɔn ekyir.
34. Na ɔbarimba bi twee n'egyen mu ntɔgon mu ara, na ɔdze bɔɔ Israelhen no wɔ mbɔtoa mu na akatabo no ntamu: dɛm ntsi ɔsee ne tseaseanamkanyi no dɛ, Dan wo nsa, na fa me fi dɔm yi mu; na mepira dzendzen.
35. Na ɔko no mu yɛɛ dzen da no: na wosuoo ɔhen no mu gyinaa ne tseaseanam mu wɔ Siriafo enyim, na ɔtɔɔr ewimbir: na bɔgya fi epirakur no mu pemee kɔr tseaseanam no ase.
36. Na nkekamu bi faa dɔm no mu witɔree ber no, dɛ, Nyimpa biara nkɔ no kurow mu, na nyimpa biara nkɔ ne man mu.
37. Nna ɔhen no wui, na wɔdze no baa Samaria; na wosiee ɔhen no wɔ Samaria.
38. Na wɔkɔhohoor tseaseanam no mu wɔ Samaria nsutaae ho; na nkraman tafeer no bɔgyaa; (afei mbaa ehuhufo hohor hɔnho wɔ hɔ;) dɛ mbrɛ EWURADZE n'asɛm a ɔkae no tse no.
39. Afei Ahab no ho nsɛm nkaa no, na dza ɔyɛe nyinara, na asombɛn dan a osii, na nkurow a ɔkyekyeree nyinara, ana wɔnnkyerɛɛw no wɔ Israel ahemfo hɔn Mbermunsɛm nwoma no mu?
40. Na Ahab kɔr ne nsamankyir; na ne babanyin Ahazia dzii hen wɔ n'ananmu.
41. Na Israelhen Ahab n'afe a otsia anan no mu na Asa ne ba Jehosafat hyɛɛ ase dzii hen wɔ Juda do.
42. Jehosafat dzii mfe eduasa enum no nna ɔhyɛɛ ase dzii hen; na odzii hen mfe eduonu enum wɔ Jerusalɛm. Na ne na ne dzin dze Azuba, Silhi ne babaa a.
43. Na ɔnantseew n'egya Asa kwan no nyinara do; ɔanndan emmfi ho, dɛ ɔyɛ dza ɔtsen wɔ EWURADZE enyiwa do: naaso oennyi mbea sorɔnsorɔm no emmfi hɔ; ɔman no daa ho bɔɔ afɔr na wɔhyeew eduhuam wɔ mbeambea sorɔnsorɔm no.
44. Na nsiesie baa Jehosafat nye Israelhen no ntamu.
45. Afei Jehosafat no ho nsɛm nkaa no, na ne mbanyinndam a ɔkyerɛe, na mbrɛ osii dzii ako no, ana wɔnnkyerɛɛw no wɔ Juda ahemfo hɔn Mbermunsɛm nwoma no mu?
46. Na sodomfo nkaa a wɔkae wɔ n'egya Asa nda no mu no, otuu hɔn fii asaase no do.
47. Nna ɔhen bi nnyi Edom: na ahyɛnanmu bi na odzi hen.
48. Jehosafat yɛɛ Tarsis ahɛn dɛ wɔnkɔ Ofir nkɛfa sika: na wɔannkɔ, osiandɛ ahɛn no bobɔe wɔ Ezion-geber.
49. Nna Ahab ne ba Ahazia see Jehosafat dɛ, Ma mo nkowaa nka wo nkowaa ho nkɔ ahɛn no mu. Na Jehosafat ammpen.
50. Na Jehosafat kɔr ne nsamankyir, na wosiee no kaa n'egyanom ho wɔ n'egya David kurow mu: na ne babanyin Jehoram dzii hen wɔ n'ananmu.
51. Judahen Jehosafat n'afe a otsia duesuon no mu na Ahab ne ba Ahazia hyɛɛ ase dzii hen wɔ Israel, na odzii hen mfe ebien wɔ Israel do.
52. Na ɔyɛɛ dza omuo wɔ EWURADZE enyi do, na ɔnantseew n'egya no kwan no do, na ne na no kwan do, na Nebat ne ba Jeroboam a ɔmaa Israel yɛɛ bɔn no, no kwan do.
53. Na ɔsoom Baal, na ɔsɔɔr no, na oyii EWURADZE, Israel Nyankopɔn no ebufuw, dɛ mbrɛ dza n'egya yɛe no nyinara tse.

